var sequence = {"name":"Cyprian Saint, Bishop of Carthage. De Opere et Eleemosynis","data":"Multa et magna sunt, fratres carissimi, beneficia diuina >\nquibus in salutem nostram Dei patris et Christi larga et copiosa\nclementia et operata sit et semper operetur, quod conseruandis\nac uiuificandis nobis pater filium misit ut reparare nos posset\nquodque filius missus esse et hominis filius uocari uoluit ut nos\nDei filios faceret: humiliauit se ut populum qui prius iacebat\nerigeret, uulneratus est ut uulnera nostra curaret, seruiuit ut\nad libertatem seruientes extraheret. mori sustinuit ut immortalitatem\nmortalibus exhiberet. multa haec sunt et magna diuinae\nmisericordiae munera. sed adhuc qualis prouidentia illa et quanta\nclementia est, quod nobis salutari ratione prospicitur, ut homini\nqui redemptus est reseruando plenius consulatur. nam cum Dominus\nadueniens sanasset illa quae Adam portauerat uulnera et\nuenena serpentis antiqua curasset, legem dedit sano et praecepit\nne ultra iam peccaret, ne quid peccanti grauius eueniret. coartati\neramus et in angustum innocentiae praescriptione conclusi.\nnec haberet quid fragilitatis humanae infirmitas adque inbecillitas\nfaceret, nisi iterum pietas diuina subueniens iustitiae et misericordiae\noperibus ostensis uiam quandam tuendae salutis\n\n\n\n\n\naperiret, ut sordes postmodum quascumque contrahimus eleemosynis\nabluamus.\nLoquitur in scripturis Spiritus sanctus et dicit: eleemosynis\net fide delicta purgantur. non utique illa delicta quae\nfuerant ante contracta: nam illa Christi sanguine et sanctificatione\npurgantur. item denuo dicit: sicut aqua ignem extinguet,\nsic eleemosyna extinguet peccatum. hic quoque\nostenditur et probatur quia sicut lauacro aquae salutaris gehennae\nignis extinguitur, ita eleemosynis adque operationibus\niustis delictorum flamma sopitur. et quia semel in baptismo remissa\npeccatorum datur, adsidua et iugis operatio baptismi instar\nimitata Dei rursus indulgentiam largiatur. hoc et Dominus in\neuangelio docet. nam cum denotarentur discipuli eius quod ederent\nnec prius manus abluissent, respondit et dixit: qui fecit\nquod est intus fecit et quod foris est. uerum date\neleemosynam, et ecce uobis munda omnia, docens\nscilicet et ostendens non manus lauandas esse sed pectus et sordes\nintrinsecus potius quam extrinsecus detrahendas, uerum qui\npurgauerit quod est intus eum quoque id quod foris est repurgasse\net emundata mente cute quoque et corpore mundum esse\ncoepisse. porro autem monens et ostendens unde mundi et purgati\nesse possimus, addidit eleemosynas esse faciendas. misericors\nmonet misericordiam fieri, et quia seruare quaerit quos\nmagno redemit post gratiam baptismi sordidatos docet denuo\nposse purgari.\nAgnoscamus itaque, fratres dilectissimi, diuinae indulgentiae\nsalubre munus [et emundandis purgandisque peccatis nostis, qui\nsine aliquo conscientiae uulnere esse non possumus medellis spiritalibus\nuulnera nostra curemus. nec quisquam sic sibi de puro\nadque immaculato pectore blandiatur, ut innocentia sua fretus\nmedicinam non putet adhibendam esse uulneribus, cum scriptum\nsit: quis gloriabitur castum se habere cor aut quis\ngloriabitur mundum se esse a peccatis? et iterum in\nepistula sua Iohannes ponat et dicat: si dixerimus quia\npeccatum non habemus, nos ipsos decipimus et ueritas\nin nobis non est. si autem nemo esse sine peccato potest\net quisque se inculpatum dixerit aut superbus aut stultus\nest, quam necessaria, quam benigna est diuina clementia, quae!\ncum sciat non deesse sanatis quaedam postmodum uulnera,\ndedit curandis denuo sanandisque uulneribus remedia salutaria.\nNumquam denique, fratres dilectissimi, admonitio diuina\ncessauit et tacuit quominus in scripturis sanctis tam ueteribus\nquam nouis semper et ubique ad misericordiae opera Dei populus\nprouocaretur et canente adque exhortante Spiritu sancto quisque\nad spem regni caelestis instruitur facere eleemosynas iuberetur.\nmandat et praecipit Esaiae Deus: exclama, inquit, in fortitudine\net noli parcere. sicut tuba exalta uocem\n\n\n\n\n\n\n\ntuam, adnuntia plebi meae peccata ipsorum et\ndomui Iacob facinora eorum. et cum peccata eis sua exprobrari\npraecepisset cumque eorum facinora pleno indignationis\ninpetu protulisset dixissetque eos nec si orationibus et precibus\net ieiuniis uterentur, satisfacere pro delictis posse, nec si in\ncilicio et cinere uoluerentur, iram Dei posse lenire, in nouissima\ntamen parte demonstrans solis eleemosynis Deum posse placari\naddidit dicens: frange esurienti panem tuum et egenos\nsine tecto induc in domum tuam. si uideris nudum,\nuesti et domesticos seminis tui non despicies. tunc\nerumpet temporaneum lumen tuum et uestimenta\ntua cito orientur, et praeibit ante te iustitia et\nclaritas Dei circumdabit te. tunc exclamabis, et\nDeus exaudiet te. dum adhuc loqueris, dicet: ecce\nadsum.\nRemedia propitiando Deo ipsius Dei uerbis data sunt, quid deberent\nfacere peccantes magisteria diuina docuerunt, operationibus\niustis Deo satisfieri, misericordiae meritis peccata purgari.\net aput Salomonem legimus: conclude eleemosynam in\ncorde pauperis, et haec pro te exorabit ab omni\nmalo. et iterum: qui obturat aures ne audiat inbecillum,\net ipse inuocabit Deum et non erit qui exaudiat\neum. neque enim mereri Dei misericordiam poterit qui\nmisericors ipse non fuerit aut inpetrabit de diuina pietate aliquid\nin precibus qui ad precem pauperis non fuerit humanus. quod\nitem in psalmis Spiritus sanctus declarat et probat dicens: b e atus\nqui intellegit super egenum et pauperem. in\n\n\n\n\n\n\n\ndie malo liberabit eum Dominus. quorum praeceptorum\nmemor Daniel cum rex Nabuchodonosor aduerso somnio territus\naestuaret, auertendis malis a diuina ope inpetranda remedium\ndedit dicens: propterea, rex, consilium meum\nplaceat tibi, et peccata tua eleemosynis redime et\niniustitias tuas miserationibus pauperum, et erit\nDeus patiens peccatis tuis. cui rex non obtemperans aduersa\nquae uiderat et infesta perpessus est: quae euadere et uitare\npotuisset, si peccata sua eleemosynis redemisset. Raphael\nquoque angelus paria testatur et ut eleemosyna libenter ac largiter\nfiat hortatur dicens: bona est oratio cum ieiunio\net eleemosyna, quia eleemosyna a morte liberat et\nipsa purgat peccata. ostendit orationes nostras ac ieiunia\nminus posse, nisi eleemosynis adiuuentur, deprecationes solas\nparum ad inpetrandum ualere, ni factorum et operum accessione\nsatientur. reuelat angelus et manifestat et firmat eleemosynis\npetitiones nostras efficaces fieri, eleemosynis uitam de periculis\nredimi, eleemosynis a morte animas liberari.\nNec sic, fratres dilectissimi, ista proferimus, ut non quod\nRaphael angelus dixit ueritatis testimonio conprobemus. in Actis\napostolorum facti fides posita est, et quod eleemosynis non tantum\na secunda sed a prima morte animae liberentur, gestae et\nimpletae rei probatione conpertum est. Tabitha operationibus\niustis et eleemosynis praestandis plurimum dedita cum infirmata\n\n\n\n\n\n\n\nesset et mortua, ad cadauer exanimae Petrus accitus est. qui\ncum inpigre pro apostolica humanitate uenisset, circumsteterunt\neum uiduae flentes et rogantes, pallia et tunicas et omnia illa\nquae prius sumpserant indumenta monstrantes nec pro defuncta\nsuis uocibus sed ipsius operibus deprecantes. sensit Petrus impetrari\nposse quod sic petebatur nec defuturum Christi auxilium\nuiduis deprecantibus, quando esset in uiduis ipse uestitus. cum\nitaque genibus nixus orasset et uiduarum ac pauperum idoneus\naduocatus legatas sibi preces ad Dominum pertulisset, conuersus\nad corpus quod in tabula iam lotum iacebat, Tabitha, inquit,\nexurge in nomine Iesu Christi. nec defuit Petro quominus\nstatim perferret auxilium qui in euangelio dari dixerat quicquid\nfuisset eius nomine postulatum. mors itaque suspenditur et\nspiritus redditur et mirantibus ac stupentibus cunctis ad hanc\nmundi denuo lucem rediuiuum corpus animatur. tantum potuerunt\nmisericordiae merita, tantum opera iusta ualuerunt. quae\nlaborantibus uiduis largita fuerat subsidia uiuendi meruit ad\nuitam uiduarum petitione reuocari.\nItaque in euangelio Dominus doctor uitae nostrae et magister\nsalutis aeternae uiuificans credentium populum et uiuificatis consulens\nin aeternum inter sua mandata diuina et praecepta caelestia\nnihil crebrius mandat et praecipit quam ut insistamus eleemosynis\ndandis nec terrenis possessionibus incubemus sed caelestes\nthesauros potius recondamus. uendite, inquit, res uestras\net date eleemosynam, et iterum: nolite uobis\ncondere thesauros super terram, ubi tinea et comestura\nexterminat et ubi fures effodiunt et\n\n\n\n\n\n\n\nfurantur. thesaurizate autem uobis thesauros in caelo,\nubi neque tinea neque comestura exterminat et ubi\nfures non effodiunt. ubi enim fuerit thesaurus\ntuus, illic erit et cor tuum. et cum obseruata lege perfectum\net consummatum uellet ostendere, si uis, inquit, perfectus\nesse, uade et uende omnia tua et da pauperibus,\net habebis thesaurum in caelo, et ueni sequere\nme. item alio loco negotiatorem caelestis gratiae et comparatorem\nsalutis aeternae distractis omnibus rebus suis pretiosam\nmargaritam hoc est uitam aeternam Christi cruore pretiosam\nde quantitate patrimonii sui dicit debere mercari. simile\nest, inquit, regnum caelorum homini negotianti\nquaerenti bonas margaritas. ubi autem inuenit\npretiosam margaritam, abiit et uendidit omnia\nquae habuit et emit illam.\nEos denique et Abrahae filios dicit quos in iuuandis alendisque\npauperibus operarios cernit. nam cum Zachaeus dixisset: ecce\ndimidium ex substantia mea do egenis et si cui\nquid fraudaui quadruplum reddo, respondit Iesus: quia\nsalus hodie domui huic facta est, quoniam et hic\nfilius est Abrahae. nam si Abraham credidit Deo et reputatum\nest ei ad iustitiam, utique qui secundum praeceptum Dei\neleemosynas facit Deo credit: et qui habet fidei ueritatem seruat\nDei timorem: qui autem Dei timorem seruat in miserationibus\npauperum Deum cogitat. operatur enim, in Deo quia credit, quia\nscit uera esse quae praedicta sunt uerbis Dei nec scripturam\n\n\n\n\n\n\n\n[sanctam] posse mentiri, arbores infructuosas id est steriles homines\nexcidi et in ignem mitti, misericordes ad regnum uocari. qui et\nalio in loco operarios et fructuosos fideles appellat, infructuosis\nuero et sterilibus fidem derogat dicens: si in iniusto mamona\nfideles non fuistis, quod est uerum quis credet\nuobis? et si in alieno fideles non fuistis, uestrum\nquis dabit uobis?\nSed uereris et metuis ne si operari plurimum coeperis patrimonio\ntuo larga operatione finito ad penuriam forte redigaris,\nesto in hac parte intrepidus, esto securus. finiri non potest unde\nin usus Christi impenditur, unde opus caeleste celebratur. nec\nhoc tibi de meo spondeo sed de sanctarum scripturarum fide et\ndiuinae pollicitationis auctoritate promitto. loquitur per Salomonem\nSpiritus sanctus et dicit: qui dat pauperibus numquam\negebit: qui autem auertit oculum suum in\nmagna penuria erit, ostendens misericordes adque operantes\negere non posse, magis parcos et steriles ad inopiam postmodum\ndeuenire. item beatus apostolus Paulus dominicae inspirationis\ngratia plenus, qui administrat, inquit, semen\nseminanti et panem ad edendum praestabit et multiplicabit\nseminationem uestram et augebit incrementa\nfrugum iustitiae uestrae, ut in omnibus locupletemini.\net iterum: administratio huius officii\nnon tantum supplebit ea quae sanctis desunt, sed\net abundabit per multam gratiarum actionem in\nDomino: quoniam dum gratiarum actio ad Deum pro\n\n\n\n\n\n\n\neleemosynis adque operationibus nostris pauperum oratione dirigitur,\ncensus operantis Dei retributione cumulatur. et Dominus in\neuangelio iam tum eiusmodi hominum corda considerans et perfidis\nadque incredulis praescia uoce denuntians contestatur et\ndicit: nolite cogitare dicentes: quid edemus aut\nquid bibemus aut quid uestiemur? haec enim nationes\nquaerunt. scit enim pater uester quia horum\nomnium indigetis. quaerite primo regnum et\\'\niustitiam Dei, et omnia ista adponentur uobis. eis\nomnia adponi dicit et tradi qui regnum et iustitiam Dei quaerunt:\neos [enim] Dominus, cum iudicii dies uenerit, ad percipiendum\nregnum dicit admitti qui fuerint in ecclesia eius\noperati.\nMetuis ne patrimonium tuum forte deficiat, si operari ex eo\nlargiter coeperis, et nescis miser quia dum times ne res familiaris\ndeficiat uita ipsa et salus deficiat, et dum ne quid de rebus tuis\nminuatur adtendis, non respicis quod ipse minuaris amator magis\nmamonae quam animae tuae , et dum times ne pro te patrimonium\nperdas, ipse pro patrimonio pereas. et ideo bene apostolus\nclamat et dicit: nihil intulimus in hunc mundum,\nuerum nec auferre possumus. habentes itaque\nexhibitionem et tegumentum his contenti simus.\nqui autem uolunt diuites fieri incidunt in temptationem\net muscipula et desideria multa et nocentia\nquae mergunt hominem in perditionem et in\n\n\n\n\n\n\n\ninteritum. radix enim omnium malorum est cupiditas\nquam quidam adpetentes naufragauerunt a fide et\ninseruerunt se doloribus multis.\nMetuis ne patrimonium tuum forte deficiat, si operari ex eo\nlargiter coeperis? quando enim factum est ut iusto possent\ndeesse subsidia ? cum scriptum sit: non occidet fame Dominus\nanimam iustam. Helias in solitudine conus ministrantibus\npascitur et Danieli in lacum [ad] leonum [praedam]\niussu regis incluso prandium diuinitus apparatur: et tu metuis\nne operanti et Dominum promerenti desit alimentum, quando\nipse in euangelio ad exprobrationem eorum quibus mens dubia\nest et fides parua contestetur et dicat: aspicite uolatilia\ncaeli quoniam non seminant neque metunt neque\ncolligunt in horrea, et pater uester caelestis alit\nilla. nonne uos pluris estis illis. uolucres Deus pascit et\npasseribus alimenta diurna praestantur et quibus nullus diuinae\nrei sensus est eis nec potus nec cibus deest: tu christiano, tu\nDei seruo, tu operibus bonis dedito, tu domino suo caro aliquid\nexistimas defuturum?\nNisi si putas quia qui Christum pascit a Christo ipse non pascitur\naut eis terrena deerunt quibus caelestia et diuina tribuuntur.\nunde haec incredula cogitatio, unde impia et sacrilega ista\nmeditatio? quid facit in domo fidei perfidum pectus? quid qui\nChristo omnino non credit appellatur et dicitur Christianus?\nPharisaei tibi magis congruit nomen. nam cum Dominus in euangelio\nde eleemosynis disputaret et ut nobis amicos de terrestribus\nlucris prouida operatione faceremus qui nos postmodum in\n\n\n\n\n\n\n\ntabernacula aeterna susciperent fideliter ac salubriter praemoneret,\naddidit post haec scriptura dicens: audiebant autem haec\nomnia Pharisaei qui erant cupidissimi et inridebant.\nquales nunc in ecclesia quosdam uidemus quorum praeclusae\naures et corda caecata nullum de spiritalibus ac salutaribus\nmonitis lumen admittunt, de quibus mirari non oportet\nquod contemnant in tractatibus seruum, quando a talibus ipsum\nDominum uideamus esse contemptum.\nQuid tibi cum istis ineptis et stultis cogitationibus plaudis,\nquasi metu et sollicitudine futurorum ab operibus retarderis?\nquid umbras et praestigias quasdam uanae excusationis obtendis?\nconfitere immo quae uera sunt et quia scientes non potes fallere,\nsecreta et abdita mentis exprome. obsederunt animum tuum\nsterilitatis tenebrae et recedente inde lumine ueritatis carnale\npectus alta et profunda auaritiae caligo caecauit. pecuniae tuae\ncaptiuus et seruus es, catenis cupiditatis et uinculis alligatus es\net quem iam soluerat Christus denuo uinctus es. seruas pecuniam\nquae te seruata non seruat, patrimonium cumulas quod te\n, pondere suo onerat, nec meministi quid Deus responderit diuiti\nexuberantium fructuum copiam stulta exultatione iactanti\nstulte, inquit, hac nocte expostulatur anima tua.\nquae ergo parasti cuius erunt? quid diuitiis tuis solus\nincubas, quid in poenam tuam patrimonii pondus exaggeras, ut\nquo locupletior saeculo fueris pauperior Deo fias? reditus tuos\ndiuide cum Deo tuo, fructus tuos partire cum Christo, fac tibi\npossessionum terrestrium Christum participem, ut et ille te sibi\nfaciat regnorum caelestium coheredem.\nErras et falleris quisque te in saecnlo diuitem credis. audi in\nApocalypsi Domini tui uocem eiusmodi homines iustis obiurgationibus\nincrepantem. dicis, inquit, diues sum et ditatus\nsum et nullius rei egeo: et nescis quoniam tu es\nmiser et pauper et caecus et nudus. suadeo tibi\nemere a me. au rum ignitum de igni ut sis diues, et\nuestem albam ut uestiaris et non appareat in te\nfoeditas nuditatis tuae, et collyrio inungue oculos\ntuos ut uideas. qui ergo locuples et diues es eme tibi a\nChristo aurum ignitum, ut sordibus tuis tamquam igne decoctis\nesse aurum mundum possis, si eleemosynis et iusta operatione\npurgeris. eme tibi albam uestem, ut qui secundum Adam nudus\nfueras et horrebas ante deformis, indumento Christi candido\nuestiaris. et quae matrona locuples et diues es ungue oculos\ntuos non stibio diaboli sed collyrio Christi, ut peruenire ad uidendum\nDeum possis, dum Deum et moribus et operibus promereris.\nCeterum quae talis es nec operari in ecclesia potes: egentem\n[enim] et pauperem non uident oculi superfusi nigrore, tenebris\net nocte contecti. locuples et diues dominicum celebrare te credis\nquae corban omnino non respicis, quae in dominicum sine\nsacrificio uenis, quae partem de sacrificio quod pauper obtulit\nsumis? intuere in euangelio uiduam praeceptorum caelestium\nmemorem, inter ipsas pressuras et angustias egestatis operantem,\nin gazophylacium duo quae sola sibi erant minuta\n\n\n\n\n\n\n\nmittentem, quam cum animaduerteret Dominus et uideret, non de\npatrimonio sed de animo opus eius examinans et considerans,\nnon quantum sed ex quanto dedisset, respondit et dixit: amen\ndico uobis quoniam uidua ista omnibus plus misit\nin dona Dei. omnes enim isti ex eo quod abundauit\nillis miserunt in dona Dei. haec autem de inopia\nsua omnem quemcumque habuit uictum misit. multum\nbeata mulier et gloriosa quae etiam ante diem iudicii meruit\niudicis uoce laudari. pudeat diuites sterilitatis adque infelicitatis\nsuae. uidua et inops [uidua] in opere inuenitur, cumque uniuersa\nquae dantur pupillis et uiduis conferantur, dat illa quam\noportebat accipere, ut sciamus quae poena sterilem diuitem\nmaneat, quando hoc documento operari etiam pauperes debeant.\nadque ut intellegamus haec opera Deo dari et eum quisque haec\nfaciat Deum promereri, Christus illud dona Dei appellat et in\ndona Dei uiduam duos quadrantes misisse significat, ut magis\nac magis possit esse manifestum quia qui miseretur pauperis\nDeo faenerat.\nSed nec illa res, fratres carissimi, a bonis operibus et iustis\nrefrenet et reuocet christianum quod excusari se posse aliquis\nexistimet beneficio filiorum , quando in inpensis spiritalibus\nChristum cogitare qui accipere se professus est debeamus nec\nconseruos liberis nostris, sed Dominum praeferamus ipso instruente\net monente: qui diligit, inquit, patrem aut matrem\nsuper me non est me dignus, et qui diligit\nfilium aut filiam super me non est me dignus. item\n\n\n\n\n\n\n\n\n\n\n\nin Deuteronomio ad corroborationem fidei et dilectionem Dei\nparia conscripta sunt. qui dicunt, inquit, patri et matri:\nnon noui te, et filios suos non agnouerunt, hi\ncustodierunt praecepta tua et testamentum tuum\nseruauerunt. nam si Deum toto corde diligimus, nec parentes\nnec filios Deo praeferre debemus. quod et Iohannes in epistula\nsua ponit caritatem Dei aput eos non esse quos uideamus\noperari in pauperem nolle. qui habuerit, inquit, substantiam\nmundi et uiderit fratrem suum desiderantem\net cluserit uiscera sua, quomodo caritas Dei manet\nin illo ? si enim Deus eleemosynis pauperum faeneratur et cum\ndatur minimis Christo datur, non est quod quis terrena caelestibus\npraeferat nec diuinis humana praeponat.\nSic uidua illa in tertio Regnorum libro cum in siccitate et\nfame consumptis omnibus de modico farre et oleo quod superfuerat\nfecisset cinericium panem quo absumpto moritura cum\nliberis esset, superuenit Helias et petit sibi prius ad edendum\ndari, tunc quod superfuisset inde illam cum filiis suis uesci. nec\nobtemperare illa dubitauit aut Heliae filios mater in fame et\negestate praeposuit. fit immo in conspectu Dei quod Deo placeat,\nprompte ac libenter quod petebatur obfertur nec de abundantia\nportio sed de modico totum datur, et esurientibus liberis alter\nprius pascitur, neque in penuria et fame cibus ante quam misericordia\ncogitatur, ut dum in opere salutari carnaliter uita contemnitur\nspiritaliter anima seruetur. Helias itaque typum Christi\ngerens et quod ille pro misericordia uicem singulis reddat ostendens\nrespondit et dixit: haec dicit Dominus: fidelia\n\n\n\n\n\n\n\nfarris non deficiet et capsaces olei non minuet usque\nin diem quo dabit Dominus imbrem super terram.\nsecundum diuinae pollicitationis fidem multiplicata sunt uiduae\net cumulata quae praestitit et operibus iustis ac misericordiae\nmeritis augmenta et incrementa sumentibus farris et olei uasa\nconpleta sunt. nec filiis abstulit mater quod Heliae dedit, sed\nmagis contulit filiis quod benigne et pie fecit. et illa nondum\nChristum sciebat, nondum praecepta eius audierat, non cruce\net passione eius redempta cibum et potum pro sanguine rependebat,\nut ex hoc appareat quantum in ecclesia peccet qui se et\nfilios Christo anteponens diuitias suas seruat nec patrimonium\ncopiosum cum indigentium paupertate communicat.\nSed enim multi sunt in domo liberi et retardat te numerositas\nfiliorum quominus largiter bonis operibus insistas. adqui hoc ipso\noperari amplius debes, quo multorum pignorum pater es. plures\nsunt pro quibus Dominum depreceris, multorum delicta redimenda\nsunt, multorum purgandae conscientiae, multorum animae\nliberandae. ut in hac uita saeculari alendis sustinendisque\npignoribus quo maior est numerus hoc maior et sumptus est, ita\net in uita spiritali adque caelesti quo amplior fuerit pignorum\ncopia esse et operum debet maior inpensa. sic Iob sacrificia numerosa\npro liberis obferebat, quantusque erat in domo pignorum\nnumerus tantus dabatur Deo et numerus hostiarum. et quoniam\ncotidie deesse non potest quod peccetur in conspectu Dei, sacrificia\ncotidiana non deerant quibus possent peccata tergi. probat\nscriptura dicens: Iob homo uerus et iustus habuit\nfilios septem et filias tres et emundabat illos offerens\npro eis hostias Deo secundum numerum illorum\net pro peccatis eorum uitulum unum. si ergo\n\n\n\n\n\n\n\n\n\n. uere filios tuos diligis, si eis exhibes plenam et paternam dulcedinem\ncaritatis, operari magis debes ut filios tuos Deo iusta operatione\ncommendes.\nNec eum liberis tuis cogites patrem qui et temporarius et infirmus\nest, sed illum pares qui aeternus et firmus filiorum spiritalium\npater est. illi adsigna facultates tuas quas heredibus\nseruas: ille sit liberis tuis tutor, ille curator, ille contra omnes\niniurias saeculares diuina maiestate protector. patrimonium Deo\ncreditum nec respublica eripit nec fiscus inuadit nec calumnia\naliqua forensis euertit. in tuto hereditas ponitur quae Deo custode\nseruatur. hoc est caris pignoribus in posterum prouidere, hoc est\nfuturis heredibus paterna pietate consulere secundum fidem scripturae\nsanctae dicentis: iuuenior fui et senui et non uidi\niustum derelictum neque semen eius quaerens panem.\ntota die miseretur et faenerat et semen eius in\nbenedictione erit. etiterum:qui conuersatur sine uituperatione\nin iustitia beatos filios relinquet. praeuaricator\nitaque et proditor pater es, nisi filiis tuis fideliter consulas,\nnisi conseruandis eis religiosa et uera pietate prospicias.\nquid studes terreno magis quam caelesti patrimonio, filios tuos\ndiabolo mauis commendare quam Christo ? bis delinquis et geminum\nac duplex crimen admittis et quod non praeparas filiis\ntuis Dei patris auxilium et quod doces filios patrimonium plus\namare quam Christum.\nEsto potius liberis tuis pater talis qualis Tobias extitit. da\nutilia et salutaria praecepta pignoribus qualia ille filio dedit,\nmanda filiis tuis quod et ille mandauit dicens: et nunc, fili,\nmando uobis, seruite Deo in ueritate et facite\n\n\n\n\n\n\n\ncoram illo quod illi placet, et filiis uestris mandate\nut faciant iustitiam et eleemosynas et sint memores\nDei et benedicant nomen eius omni tempore. et\niterum: omnibus diebus uitae tuae, fili, Deum in\nmente habe et noli praeterire praecepta eius. iustitiam\nfac omnibus diebus uitae tuae et noli ambulare\nuiam iniquitatis, quoniam agente te ex ueritate\nerit respectus operum tuorum. ex substantia\ntua fac eleemosynam et noli auertere e faciem tuam\nab ullo paupere. ita fiet ut nec a te auertatur facies Dei.\nprout habueris, fili, sic fac: si tibi fuerit\ncopiosa substantia, plus ex illa fac eleemosynam.\nsi exiguum habueris, ex hoc ipso exiguo communica.\net ne timueris, cum facis eleemosynam: praemium\nbonum reponis tibi in diem necessitatis, quia\neleemosyna a morte liberat et non patitur ire in\ntenebras. munus bonum est eleemosyna omnibus\nqui faciunt eam coram summo Deo.\nQuale munus est, fratres carissimi, cuius editio Deo spectante\ncelebratur. si in gentilium munere grande et gloriosum uidetur\nproconsules uel imperatores habere praesentes, et apparatus ac\nsumptus aput munerarios maior est ut possint placere maioribus,\nquanto inlustrior muneris et maior est gloria Deum et Christum\nspectatores habere, quanto istic et apparatus uberior et sumptus\nlargior exhibendus est, ubi ad spectaculum conueniunt caelorum\nuirtutes, conueniunt angeli omnes, ubi munerario non quadriga\nuel consulatus petitur, sed uita aeterna praestatur, nec captatur\ninanis et temporarius fauor uulgi, sed perpetuum praemium\nregni caelestis accipitur.\nAdque ut pigros et steriles et cupiditate nummaria nihil circa\nfructum salutis operantes magis pudeat, ut plus conscientiam\nsordidam dedecoris ac turpitudinis suae rubor caedat, ponat\nunusquisque ante oculos suos diabolum cum semis suis id est\ncum populo perditionis ac mortis in medium prosilire, plebem\nChristi praesente et iudicante ipso comparationis examine prouocare\ndicentem: (ego pro istis quos mecum uides nec alapas accepi\nnec flagella sustinui nec crucem pertuli nec sanguinem fudi\nnec familiam meam pretio passionis et cruoris redemi, sed nec\nregnum illis caeleste promitto nec ad paradisum restituta immortalitate\ndenuo reuoco: et munera mihi quam pretiosa, quam\ngrandia, quam nimio et longo labore quaesita sumptuosissimis\napparatibus conparant rebus suis uel obligatis in muneris comparationem\nuel uenditis: ac nisi editio honesta successerit, conuiciis\nac sibilis eiciuntur et furore populari nonnumquam paene\nlapidantur. tuos tales munerarios, Christe, demonstra, illos\ndiuites, illos copiosis opibus afluentes, an in ecclesia praesidente\net spectante te eiusmodi munus edant obpigneratis uel distractis\nrebus suis, immo ad caelestes thesauros mutata in melius\npossessione translatis. in istis muneribus meis caducis adque\nterrenis nemo pascitur, nemo uestitur, nemo cibi alicuius aut\npotus solacio sustinetur. cuncta inter furorem edentis et spectantis\nerrorem prodiga et stulta uoluptatum frustrantium uanitate\ndepereunt. illic in pauperibus tuis tu uestiris et pasceris, tu\naeternam uitam operantibus polliceris: et uix tui meis perdentibus\nadaequantur qui a te diuinis mercedibus et praemiis caelestibus\nhonorantur.\\'\nQuid ad haec respondemus, fratres carissimi? sacrilegas sterilitates\net quadam tenebrarum nocte coopertas diuitum mentes\nqua ratione defendimus, qua excusatione purgamus? qui diaboli\nsemis minores sumus, ut Christo pro pretio passionis et sanguinis\nuicem nec in modicis rependamus. praecepta ille nobis\ndedit, quid facere seruos eius oporteret instruxit, operantibus\npraemium pollicitus et supplicium sterilibus comminatus sententiam\nsuam protulit, quid iudicaturus sit ante praedixit. quae\npotest excusatio esse cessanti, quae defensio sterili? nisi quod\nnon faciente seruo quod praecipitur Dominus faciet quod minatur.\nqui et dicit: cum uenerit filius hominis in claritate\nsua et omnes angeli cum eo, tunc sedebit in throno\nclaritatis suae et colligentur ante eum omnes gentes,\net segregabit eos ab inuicem quemadmodum\npastor segregat oues ab haedis, et statuet oues a\ndextera sua, haedos autem a sinistra. tunc dicet\nrex eis qui a dextera sua sunt: uenite benedicti patris\nmei, percipite regnum quod uobis paratum est\nab origine mundi. esuriui enim et dedistis mihi\nmanducare, sitiui et potastis me, hospes fui et abduxistis\nme, nudus et texistis me, infirmatus sum et\nuisitastis me, in carcere fui et uenistis ad me. tunc\nrespondebunt ei iusti dicentes: Domine, quando te\nuidimus esurientem et pauimus, sitientem et potauimus?\nquando te uidimus hospitem et abduximus,\n\n\n\n\n\n\n\nnudum et uestiuimus ? quando autem te uidimus\ninfirmari aut in carcere et uenimus ad te? tunc respondens\nrex dicet eis: amen dico nobis, quamdiu\nfecistis uni horum ex fratribus meis minimis, mihi\nfecistis. tunc dicet illis qui a sinistra sunt: discedite\na me, maledicti, in ignem aeternum quem\nparauit pater meus diabolo et angelis eius. esuriui\nenim et non dedistis mihi manducare, sitiui et non\npotastis me, hospes fui et non abduxistis me, nudus\net non uestistis me, infirmus et in carcere et\nnon uenistis ad me. tunc respondebunt et ipsi dicentes:\nDomine, quando te uidimus esurientem aut\nsitientem aut hospitem aut nudum aut infirmum\naut in carcere et non ministrauimus tibi? et respondebit\nillis: amen dico uobis, quamdiu non fecistis\nuni ex minimis his, neque mihi fecistis. et\nabibunt isti in ignem aeternum, iusti autem in uitam\naeternam. quid potuit nobis maius Christus edicere?\nquomodo magis potuit iustitiae ac misericordiae nostrae opera\nprouocare? quam quod praestari dixit sibi quicquid egenti praestatur\net pauperi, et se dixit offendi nisi egenti praestatur et\npauperi, ut qui respectu fratris in ecclesia non mouetur uel\nChristi contemplatione moueatur et qui non cogitat in labore adque\nin egestate conseruum uel Dominum cogitet in ipso illo\nquem despicit constitutum.\nEtidcirco, fratres carissimi, quibus metus in Deum pronus\nest et spreto calcatoque iam mundo ad superna et diuina animus\nerectus est, fide plena, mente deuota, operatione continua promerendo\nDomino obsequium praebeamus. demus Christo\n\n\n\n\n\nuestimenta terrena indumenta caelestia recepturi. demus cibum et\npotum saecularem cum Abraham et Isaac et Iacob ad conuiuium\ncaeleste uenturi. ne parum metamus plurimum seminemus. securitati\nac saluti aeternae dum tempus est consulamus Paulo apostolo\nadmonente et dicente: ergo dum tempus habemus,\noperemur quod bonum est ad omnes, maxime autem\nad domesticos fidei. bonum autem facientes non\ndeficiamus, tempore enim suo metemus.\nCogitemus, fratres dilectissimi, quid sub apostolis fecerit credentium\npopulus, quando inter ipsa primordia maioribus uirtutibus\nmens uigebat, quando credentium fides nouo adhuc fidei\ncalore feruebat. domicilia tunc et praedia uenundabant et dispensandam\npauperibus quantitatem libenter ac largiter apostolis obferebant,\nterreno patrimonio uendito adque distracto fundos illuc\ntransferentes ubi fructus caperent possessionis aeternae, illic\ncomparantes domos ubi inciperent semper habitare. talis tunc\nfuit in operationibus cumulus qualis in dilectione consensus,\nsicut legimus in Actis apostolorum: turba autem eorum\nqui crediderant anima ac mente una agebant nec\nfuit inter illos discrimen ullum nec quicquam suum\niudicabant ex bonis quae eis erant, sed fuerunt illis\nomnia communia. hoc est natiuitate spiritali uere Dei filium\nfieri, hoc est lege caelesti aequitatem Dei patris imitari. quodcumque\nenim Dei est in nostra usurpatione commune est, nec\nquisquam a beneficiis eius et muneribus arcetur quominus omne\nhumanum genus bonitate ac largitate diuina aequaliter perfruatur.\nsic aequaliter dies luminat, sol radiat, imber rigat, uentus\nadspirat, et dormientibus somnus unus est, et stellarum splendor\nac lunae communis est. quo aequalitatis exemplo qui possessor\nin terris reditus ac fructus suos cum fraternitate partitur,\n\n\n\n\n\n\n\ndum largitionibus gratuitis communis ac iustus est. Dei patris\nimitator est.\nQuae illa erit, fratres carissimi, operantium gloria, quam\ngrandis et summa laetitia, cum populum suum Dominus coeperit\nrecensere et meritis adque operibus nostris praemia promissa\ncontribuens pro terrenis caelestia, pro temporalibus sempiterna,\npro modicis magna praestare, obferre nos patri cui nos\nsua sanctificatione restituit, aeternitatem nobis inmortalitatemque\nlargiri ad quam nos sanguinis sui uiuificatione reparauit, reduces\nad paradisum denuo facere, regna caelorum fide et ueritate\nsuae pollicitationis aperire. haec haereant firmiter sensibus\nnostris, haec intellegantur plena fide, haec corde toto diligantur,\nhaec indesinentium operum magnanimitate redimantur.\npraeclara et diuina res, fratres carissimi, salutaris operatio.\nsolacium grande credentium, securitatis nostrae salubre praesidium,\nmunimentum spei, tutela fidei, medella peccati, res posita\nin potestate facientis, res et grandis et facilis, sine periculo\npersecutionis corona pacis, uerum Dei munus et maximum, infirmis\nnecessarium, fortibus gloriosum, quo Christianus adiutus\nperfert gratiam spiritalem, promeretur Christum iudicem, Deum\ncomputat debitorem. ad hanc operum salutarium palmam libenter\nac prompte certemus, omnes in agone iustitiae Deo et Christo\nspectante curramus et qui saeculo et mundo maiores esse iam\ncoepimus cursum nostrum nulla saeculi et mundi cupiditate tardemus.\nsi expeditos, si celeres, si in hoc operis agone currentes\ndies nos uel redditionis uel persecutionis inuenerit, nusquam\nDominus meritis nostris ad praemium deerit, in pace uincentibus\ncoronam candidam pro operibus dabit, in persecutione purpuream\npro passione geminabit.\n"};
