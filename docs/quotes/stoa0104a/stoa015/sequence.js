var sequence = {"name":"Cyprian Saint, Bishop of Carthage. De Dominica Oratione","data":"Euangelica praecepta, fratres dilectissimi, nihil sunt aliud\nquam magisteria diuina, fundamenta aedificandae spei, firmamenta\nconroborandae fidei, nutrimenta fouendi cordis, gubernacula\ndirigendi itineris, praesidia obtinendae salutis, quae dum docibiles\ncredentium mentes in terris instruunt, ad caelestia regna\nperducunt. multa et per prophetas seruos suos dici Deus uoluit\net audiri: sed quanto maiora sunt quae filius loquitur, quae Dei\nsermo qui in prophetis fuit propria uoce testatur non iam mandans\nut paretur uenienti uia sed ipse ueniens et uiam nobis aperiens\net ostendens, ut qui in tenebris mortis errantes inprouidi\net caeci prius fuimus luce gratiae luminati iter uitae duce et\nrectore Domino teneremus.\nQui inter cetera salutaria sua monita et praecepta diuina quibus\npopulo suo consulit ad salutem etiam orandi ipse formam\ndedit, ipse quid precaremur monuit et instruxit. qui fecit uiuere\ndocuit et orare, benignitate ea scilicet qua et cetera dare et conferre\ndignatus est, ut dum prece et oratione quam filius docuit\naput patrem loquimur, facilius audiamur. iam praedixerat horam\nuenire, quando ueri adoratores adorarent patrem in spiritu\net ueritate, et inpleuit quod ante promisit, ut qui spiritum et\nueritatem de eius sanctificatione percepimus de traditione\n\n\n\n\n\nquoque eius uere et spiritaliter adoremus. quae enim potest esse spiritalis\noratio quam quae a Christo nobis data est, a quo nobis et\nSpiritus sanctus missus est, quae uera aput patrem precatio\nquam quae a filio qui est ueritas de eius ore prolata est? ut\naliter orare quam docuit non ignorantia sola sit sed et culpa,;\nquando ipse posuerit et dixerit: reicitis mandatum Dei, ut\ntraditionem uestram statuatis.\nOremus itaque, fratres dilectissimi, sicut magister Deus docuit.\namica et familiaris oratio est Deum de suo rogare, ad aures eius\nascendere Christi orationem. agnoscat\\'pater filii sui uerba, cum\nprecem facimus: qui habitat intus in pectore ipse sit et in uoce,\net cum ipsum habeamus aput patrem aduocatum pro peccatis\nnostris, quando peccatores pro delictis nostris petimus, aduocati\nnostri uerba promamus. nam cum dicat: quia quodcumque\npetierimus a patre in nomine eius dabit nobis,\nquanto efficacius impetramus quod petimus Christi nomine, si\npetamus ipsius oratione ?\nSit autem orantibus sermo et precatio cum disciplina quietem\ncontinens et pudorem. cogitemus nos sub conspectu Dei stare.\nplacendum est diuinis oculis et habitu corporis et modo uocis.\nnam ut inpudentis est clamoribus strepere, ita contra congruit\nuerecundo modestis precibus orare. denique magisterio suo Dominus\nsecrete orare nos praecepit, in abditis et semotis locis, in\ncubiculis ipsis, quod magis conuenit fidei, ut sciamus Deum\nubique esse praesentem, audire omnes et uidere et maiestatis\nsuae plenitudine in abdita quoque et occulta penetrare, sicut\nscriptum est: ego Deus adproximans et non Deus de\nlonginquo. si absconditus fuerit homo in absconditis,\nego ergo non uidebo eum? nonne caelum et\nterram ego inpleo? et iterum: in omni loco oculi Dei\n\n\n\n\n\n\n\nspeculantur bonos et malos. et quando in unum cum fratribus\nconuenimus et sacrificia diuina cum Dei sacerdote celebramus,\nuerecundiae et disciplinae memores esse debemus, non\npassim uentilare preces nostras inconditis uocibus nec petitionem\ncommendandam modeste Deo tumultuosa loquacitate iactare\nquia Deus non uocis sed cordis auditor est, nec admonendus est\nclamoribus qui cogitationes uidet probante Domino et dicente:\nquid cogitatis nequam in cordi bus uestris ? et alio\nloco: et scient omnes ecclesiae quia ego sum scrutator\nrenis et cordis.\nQuod Anna in primo Regnorum libro ecclesiae typum portans\ncustodit et seruat, quae Deum non clamosa petitione sed tacite\net modeste intra ipsas pectoris latebras precabatur. loquebatur\nprece occulta sed manifesta fide, loquebatur non uoce sed corde,\nquia sic Dominum sciebat audire, et. inpetrauit efficaciter quod\npetit, quia fideliter postulauit. declarat scriptura diuina quae\ndicit: loquebatur in corde suo et labia eius mouebantur\net uox eius non audiebatur, et exaudiuit\neam Dominus. item legimus in psalmis: dicite in cordibus\nuestris et in cubilibus uestris conpungimini. per\nHieremiam quoque haec eadem Spiritus sanctus suggerit et docet\ndicens: in sensu autem tibi debet adorari, Domine.\nAdorans autem, fratres dilectissimi, nec illud ignoret, quemadmodum\nin templo cum pharisaeo publicanus orauerit. non\nadleuatis in caelum inpudenter oculis nec manibus insolenter\n\n\n\n\n\n\n\nerectis, pectus suum pulsans et peccata intus inclusa contestans\ndiuinae misericordiae inplorabat auxilium, et cum sibi pharisaeus\nplaceret, sanctificari hic magis meruit qui sic rogauit, qui spem\nsalutis non in fiducia innocentiae suae posuit, cum innocens nemo\nsit, sed peccata confessus humiliter orauit, et exaudiuit orantem\nqui humilibus ignoscit. quae Dominus in euangelio suo ponit\net dicit: homines duo ascenderunt in templum adorare,\nunus pharisaeus et unus publicanus. pharisaeus\ncum stetisset, talia aput se precabatur: Deus,\ngratias tibi ago, quia non sum sicut ceteri homines\niniusti, raptores, adulteri, quomodo et publicanus\niste. ieiuno bis in sabbato, decimas do omnium\nquaecumque possideo. publicanus autem de\nlonginquo stabat et neque oculos suos leuabat ad\ncaelum sed percutiebat pectus suum dicens: Deus,\npropitius esto mihi peccatori. dico uobis, descendit\nhic iustificatus in domum suam magis quam ille\npharisaeus: quia omnis qui se extollit humiliabitur,\net qui se humiliat exaltabitur.\nQuae nos, fratres dilectissimi, de diuina lectione discentes\npostquam cognouimus ad orationem qualiter accedere debeamus,\ncognoscamus docente Domino et quid oremus. s i c, inquit, orate:\npater noster, qui es in caelis, sanctificetur nomen\ntuum, adueniat regnum tuum, fiat uoluntas tua in\ncaelo et in terra, panem nostrum cottidianum da\nnobis hodie, et dimitte nobis debita nostra, sicut\n\n\n\n\n\n\n\net nos remittimus debitoribus nostris, et ne patiaris\nnos induci in temptationem, sed libera nos\na malo.\nAnte omnia pacis doctor adque unitatis magister singillatim\nnoluit et priuatim precem fieri, ut quis cum precatur pro se\ntantum precetur. non dicimus: pater meus, qui es in caelis\nnec: panem meum da mihi hodie, nec dimitti sibi tantum\nunusquisque debitum postulat aut ut in temptationem non inducatur\nadque a malo liberetur pro se solo rogat. publica est nobis\net communis oratio, et quando oramus, non pro uno sed pro\npopulo toto oramus, quia totus populus unum sumus. Deus pacis\net concordiae magister qui docuit unitatem, sic orare unum\npro omnibus uoluit, quomodo in uno omnes ipse portauit. hanc\norationis legem seruauerunt tres pueri in camino ignis inclusi\nconsonantes in prece et spiritus consensione concordes: declarat\nscripturae diuinae fides et dum docet quomodo orauerint tales,\ndat exemplum quod imitari in precibus debeamus, ut tales esse\npossimus. tunc inquit, illi tres tamquam ex uno ore\nhymnum canebant et benedicebant Deum. loquebantur\nquasi ex uno ore, et nondum illos Christus docuerat orare. et\nidcirco orantibus fuit inpetrabilis et efficax sermo, quia promerebatur\nDominum pacifica et simplex et spiritalis oratio. sic.\net apostolos cum discipulis post ascensum Domini inuenimus\norasse. erant, inquit, perseuerantes omnes unanimes\n\n\n\n\n\n\n\nin oratione cum mulieribus et Maria quae fuerat\nmater Iesu et fratribus eius. perseuerabant in oratione\nunanimes orationis suae et instantia simul et concordia declarantes,\nquia Deus qui inhabitare facit unanimes in domo non\nadmittit in diuinam et aeternam domum nisi aput quos est unanimis\noratio.\nQualia autem sunt, fratres dilectissimi, orationis dominicae\nsacramenta, quam multa, quam magna, breuiter in sermone\ncollecta sed in uirtute spiritaliter copiosa, ut nihil omnino praetermissum\nsit quod non in precibus adque orationibus nostris\ncaelestis doctrinae conpendio conprehendatur! sic, ait, adorate:\npater noster, qui es in caelis. homo nouus, renatus et\nDeo suo per eius gratiam restitutus pater primo in loco dicit,\nquia filius esse iam coepit. in sua, inquit, propria uenitet\nsui eum non receperunt. quotquot eum receperunt\ndedit illis potestatem ut filii Dei fierent, qui credunt in nomine eius..\nqui ergo credidit in nomine eius et\nfactus est Dei filius, hinc debet incipere, ut et gratias agat et\nprofiteatur se Dei filium, dum nominat patrem sibi esse in caelis\nDeum, contestetur quoque inter prima statim natiuitatis suae\nuerba renuntiasse se terreno et carnali patri et patrem solum\nnosse se et habere coepisse qui sit in caelis, sicut scriptum est:\nqui dicunt patri et matri: non noui te, et filios\nsuos non agnouerunt, hi custodierunt praecepta tua\net testamentum tuum seruauerunt. item Dominus in\neuangelio suo praecepit ne uocemus nobis patrem in terra, quod\nscilicet nobis unus pater qui est in caelis. et discipulo qui\nmentionem defuncti patris fecerat respondit: sine mortui\n\n\n\n\n\n\n\nmortuos suos sepeliant. dixerat enim patrem suum mortuum,\ncum sit credentium pater uiuus.\nNec hoc solum, fratres dilectissimi, animaduertere et intellegere\ndebemus, quod appellemus patrem qui sit in caelis, sed coniungimus\net dicimus pater noster, idest eorum qui credunt,\neorum qui per eum sanctificati et gratiae spiritalis natiuitate reparati\nfilii Dei esse coeperunt. quae uox Iudaeos etiam perstringit\net percutit, quia Christum sibi per prophetas adnuntiatum\net ad se prius missum non tantum spreuerunt infideliter sed et\ncrudeliter necauerunt: qui iam non possunt patrem Dominum\nuocare, cum Dominus eos confundat et redarguat dicens: uos de\ndiabolo patre nati estis et concupiscentias patris\nuestri facere uultis. ille enim homicida fuit ab\ninitio et in ueritate non stetit, quia ueritas non est\nin illo. et per Esaiam prophetam Deus clamat indignans:\nfilios generaui et exaltaui, ipsi autem me spreuerunt.\nagnouit bos possessorem suum et asinus\npraesepium domini sui: Israel autem me non cognouit\net populus me non intellexit. uae genti peccatrici,\npopulo pleno peccatis, semen nequam, filii\nscelesti. dereliquistis Dominum et in indignationem\nmisistis illum sanctum Israel. in quorum exprobrationem\nchristiani quando oramus pater noster dicimus, quia\nnoster esse iam coepit et Iudaeorum qui eum dereliquerunt esse\ndesiuit. nec peccator populus potest esse filius, sed quibus remissa\n\n\n\n\n\n\n\n\n\n\n\npeccatorum datur, eis filiorum nomen adscribitur, eis et aeternitas\nrepromittitur Domino ipso dicente: omnis qui facit\npeccatum seruus est. seruus autem non manet in\ndomo in aeternum, filius manet in aeternum.\nQuanta autem Domini indulgentia, quanta circa nos dignationis\neius et bonitatis ubertas, ut sic nos uoluerit orationem\ncelebrare in conspectu Dei, ut Dominum patrem uocemus et ut\nest Christus Dei filius sic et nos Dei filii nuncupemur: quod\nnomen nemo nostrum in oratione auderet adtingere, nisi ipse\nnobis sic permisisset orare. meminisse itaque, fratres dilectissimi,\net scire debemus quia quando patrem Deum dicimus\nquasi filii Dei agere debemus, ut quomodo nos nobis placemus\nde Deo patre, sic sibi placeat et ille de nobis. conuersemur quasi\nDei templa, ut Dominum in nobis constet habitare. nec sit degener\nactus noster ab spiritu, ut qui spiritales et caelestes esse\ncoepimus non nisi spiritalia et caelestia cogitemus et agamus,\nquia et ipse Dominus Deus dixit: eos qui clarificant me\nclarificabo: et qui me spernent spernentur, beatus\nquoque apostolus iii epistula sua posuit : non estis uestri,\nempti enim estis pretio magno. clarificate et portate\nDeum in corpore uestro.\nPost hoc dicimus: sanctificetur nomen tuum, non quod\noptemus Deo ut sanctificetur orationibus nostris, sed quod petamus\nmus a Domino ut nomen eius sanctificetur in nobis. ceterum a\nquo Deus sanctificatur qui ipse sanctificat? sed quia ipse dixit::\n\n\n\n\n\n\n\nsancti estote, quoniam et ego sanctus sum, id petimus\net rogamus, ut qui in baptismo sanctificati sumus in eo\nquod esse coepimus perseueremus. et hoc cottidie deprecamur.\nopus est enim nobis cottidiana sanctificatio, ut qui cottidie delinquimus\ndelicta nostra sanctificatione adsidua repurgemus. quae\nautem sit sanctificatio quae nobis de Dei dignatione confertur\napostolus praedicat dicens: neque fornicarii neque idolis\nseruientes neque adulteri neque molles neque masculorum\nadpetitores neque fures neque fraudulenti\nneque ebriosi neque maledici neque raptores regnum\nDei consequentur. et haec quidem fuistis, sed abluti\nestis, sed iustificati estis, sed sanctificati\nestis in nomine Domini Iesu Christi et in spiritu\nDei nostri. sanctificatos nos dicit in nomine Domini Iesu\nChristi et in spiritu Dei nostri. haec sanctificatio ut in nobis permaneat\noramus, et quia Dominus et iudex noster sanato a se et\nuiuificato comminatur iam non delinquere, ne quid ei deterius\nfiat, hanc continuis orationibus precem facimus, hoc diebus ac\nnoctibus postulamus ut sanctificatio et uiuificatio quae de Dei\ngratia sumitur ipsius protectione seruetur.\nSequitur in oratione: adueniat regnum tuum. regnum\netiam Dei repraesentari nobis petimus, sicuti et nomen eius ut\nin nobis sanctificetur postulamus. nam Deus quando non regnat,\naut aput eum quando incipit quod et semper fuit et esse non desinit\n? nostrum regnum petimus aduenire a Deo nobis repromissum,\nChristi sanguine et passione quaesitum, ut qui in saeculo\nante seruiuimus postmodum Christo dominante regnemus, sicut\nipse pollicetur et dicit: uenite, benedicti patris mei,\n\n\n\n\n\n\n\n\n\npercipite regnum quod uobis paratum est ab origine\nmundi. potest uero, fratres dilectissimi, et ipse Christus esse\nregnum Dei quem uenire cottidie cupimus, cuius aduentus ut\ncito nobis repraesentetur optamus. nam cum resurrectio ipse sit,\nquia in ipso resurgimus, sic et regnum Dei potest ipse intellegi,\nquia in illo regnaturi sumus. bene autem regnum Dei petimus\nid est regnum caeleste, quia est et terrestre regnum. sed qui\nrenuntiauit iam saeculo maior est et honoribus eius et regno. et\nideo qui se Deo et Christo dicat non terrena sed caelestia regna\ndesiderat. continua autem oratione et prece opus est, ne excidamus\nde regno caelesti, sicut Iudaei quibus hoc primum promissum\nfuerat exciderunt Domino manifestante et probante. multi\ninquit, uenient ab oriente et occidente et recumbent\ncum Abraham et Isaac et Iacob in regno caelorum.\nfilii autem regni expellen tur in tene bras exteriores:\nillic erit ploratio et stridor dentium. ostendit quia ante\nfilii regni Iudaei erant, quando et filii Dei esse perseuerabant,\npostquam cessauit circa illos nomen paternum, cessauit et regnum.\net ideo christiani qui in oratione appellare patrem Deum\ncoepimus nos et ut regnum Dei nobis ueniat oramus.\nAddimus quoque etdicimus: fiat uoluntas tua in caelo\net in terra, non ut Deus faciat quod uult, sed ut nos facere\npossimus quod Deus uult. nam Deo quis obsistit quominus quod\nuelit faciat? sed quia nobis a diabolo obsistitur quominus per\nomnia noster animus adque actus Deo obsequatur, oramus et\npetimus ut fiat in nobis uoluntas Dei: quae ut fiat in nobis, opus\nest Dei uoluntate id est ope eius et protectione, quia nemo suis\n\n\n\n\n\n\n\nuiribus fortis est sed Dei indulgentia et misericordia tutus est.\ndenique et Dominus infirmitatem hominis quem portabat ostendens\nait: pater, si fieri potest, transeat a me calix\niste, et exemplum discipulis suis distribuens, ut non uoluntatem\nsuam sed Dei faciant, addidit dicens: uerumtamen non\nquod ego uolo sed quod tu uis. et alio loco dicit: non\ndescendi de caelo, ut faciam uoluntatem meam, sed\nuoluntatem eius qui misit me. quodsi filius obaudiuit\nut faceret patris uoluntatem, quanto magis seruus obaudire debet\nut faciat domini uoluntatem, sicut in epistula sua Iohannes quoque\nad faciendam uoluntatem Dei hortatur et instruit dicens:\nnolite diligere mundum neque ea quae in mundo\nsunt. si qui dilexerit mundum, non est caritas patris\nin illo, quia omne quod in mundo est concupiscentia\ncarnis est et concupiscentia oculorum et ambitio\nsaeculi quae non est a patre sed ex concupiscentia\nmundi. et mundus transibit et concupiscentia\neius: qui autem fecerit Dei uoluntatem manet\nin aeternum, quomodo et Deus manet in aeternum.\nqui in aeternum manere uolumus Dei qui aeternus est uoluntatem\nfacere debemus.\nYoluntas autem Dei est quam Christus et fecit et docuit. humilitas\nin conuersatione, stabilitas in fide, uerecundia in uerbis,\nin factis iustitia, in operibus misericordia, in moribus disciplina,\niniuriam facere non nosse et factam posse tolerare, cum\nfratribus pacem tenere, Dominum toto corde diligere, amare in\nillo quod pater est, timere quod Deus est, Christo nihil omnino .\n\n\n\n\n\n\n\npraeponere, quia nec nobis quicquam ille praeposuit, caritati\neius inseparabiliter adhaerere, cruci eius fortiter ac fidenter adsistere,\nquando de eius nomine et honore certamen est, exhibere\nin sermone constantiam qua confitemur, in quaestione fiduciam\nqua congredimur, in morte patientiam qua coronamur: hoc est\ncoheredem Christi uelle esse, hoc est praeceptum Dei facere, hoc\nest uoluntatem patris inplere.\nFieri autem petimus uoluntatem Dei in caelo et in terra: quod\nutrumque ad consummationem nostrae incolumitatis pertinet et\nsalutis. nam cum corpus e terra et spiritum possideamus e caelo,\nipsi terra et caelum sumus et in utroque id est et corpore et spiritu\nut Dei uoluntas fiat oramus. est enim inter carnem et spiritum\nconluctatio et discordantibus aduersum se inuicem cottidiana\ncongressio, ut non quae uolumus ipsa faciamus, dum spiritus\ncaelestia et diuina quaerit, caro terrena et saecularia concupiscit.\net ideo petimus inter duo ista ope et auxilio Dei concordiam\nfieri, ut dum et in spiritu et in carne uoluntas Dei geritur, quae\nper eum renata est anima seruetur. quod aperte adque manifeste\napostolus Paulus sua uoce declarat, caro, inquit, concupiscit\naduersus spiritum et spiritus aduersus carnem\nhaec enim inuicem aduersantur sibi, ut non quae\nuultis ipsa faciatis. manifesta autem sunt facta carnis\nquae sunt adulteria, fornicationes, inmunditiae,\nspurcitiae, idololatriae, ueneficia, homicidia,\n\n\n\n\n\n\n\ninimicitiae, contentiones, aemulationes, animositates,\nprouocationes, simultates, dissensiones, haereses,\ninuidiae, ebrietates, comisationes et his similia:\nqui talia agunt regnum Dei non possidebunt.\nfructus autem spiritus est caritas, gaudium, pax,\nmagnanimitas, bonitas, fides, mansuetudo, continentia,\ncastitas. et idcirco cottidianis immo continuis orationibus\nhoc precamur et in caelo et in terra uoluntatem circa nos Dei\nfieri: quia haec est uoluntas Dei ut terrena caelestibus cedant,\nspiritalia et diuina praeualeant.\nPotest et sic intellegi, fratres dilectissimi, ut quoniam mandat\net monet Dominus etiam inimicos diligere et pro his quoque\nqui nos persecuntur orare, petamus et pro illis qui adhuc terra\nsunt et necdum caelestes esse coeperunt, ut et circa illos uoluntas\nDei fiat quam Christus hominem conseruando et redintegrando\nperfecit. nam cum discipuli ab eo iam non terra appellentur sed\nsal terrae et apostolus primum hominem uocet de terrae limo,\nsecundum uero de caelo, merito et nos qui esse debemus patri\nDeo similes, qui solem suum oriri facit super bonos et malos et\npluit super iustos et iniustos, sic Christo monente oramus et petimus,\nut precem pro omnium salute faciamus, ut quomodo in\ncaelo id est in nobis per fidem nostram uoluntas Dei facta est ut\nessemus e caelo, ita et in terra hoc est in illis credere nolentibus\n\n\n\n\n\nfiat uoluntas Dei, ut qui adhuc sunt prima natiuitate terreni incipiant\nesse caelestes ex aqua et spiritu nati.\nProcedente oratione postulamus et dicimus: panem nostrum\ncottidianum da nobis hodie. quod potest et spiritaliter et\nsimpliciter intellegi, quia et uterque intellectus utilitate diuina\nproficit ad salutem. nam panis uitae Christus est et panis hic\nomnium non est, sed noster est. et quomodo dicimus pater\nnoster, quia intellegentium et credentium pater est, sic et panem\nnostrum uocamus, quia Christus eorum qui corpus eius\ncontingimus panis est. hunc autem panem dari nobis cottidie\npostulamus, ne qui in Christo sumus et eucharistiam eius cottidie\nad cibum salutis accipimus intercedente aliquo grauiore delicto,\ndum abstenti et non communicantes a caelesti pane prohibemur,\na Christi corpore separemur ipso praedicante et dicente:\nego sum panis uitae qui de caelo descendi. si qui\nederit de meo pane, uiuet in aeternum. panem\nautem quem ego dedero caro mea est pro saeculi\nuita. quando ergo dicit in aeternum uiuere si qui ederit de eius\npane, ut manifestum est eos uiuere qui corpus eius adtingunt et\neucharistiam iure communicationis accipiunt, ita contra timendum\nest et orandum, ne dum quis abstentus separatur a Christi\ncorpore remaneat a salute comminante ipso et dicente: nisi\nederitis carnem filii hominis et biberitis sanguinem\neius, non habebitis uitam in uobis. et ideo panem\nnostrum id est Christum dari nobis cottidie petimus, ut qui in\n\n\n\n\n\n\n\nChristo manemus et uiuimus a sanctificatione eius et corpore non\nrecedamus.\nPotest uero et sic intellegi, ut qui saeculo renuntiauimus et\ndiuitias eius et pompas fide gratiae spiritalis abiecimus cibum\nnobis tantum petamus et uictum, quando instruat Dominus et\ndicat: qui non renuntiat omnibus quae sunt eius,\nnon potest meus discipulus esse. qui autem Christi\ncoepit esse discipulus secundum magistri sui uocem renuntians\nomnibus, diurnum debet cibum petere nec in longum desideria\npetitionis extendere ipso iterum Domino praescribente et dicente:\nnolite in crastinum cogitare: crastinus enim dies\nipse cogitabit sibi. sufficit diei malitia sua. merito\nergo Christi discipulus uictum sibi in diem postulat qui de crastino\ncogitare prohibetur, quia et contrarium sibi fit et repugnans,\nut quaeramus in saeculo diu uiuere qui petimus regnum\nDei uelociter aduenire. sic et beatus apostolus monet formans et\ncorroborans spei nostrae ac fidei firmitatem. nihil, inquit, intulimus\nin hunc mundum, uerum nec auferre possumus.\nhabentes itaque exhibitionem et tegumentum\nhis contenti sumus. qui autem uolunt diuites\nfieri incidunt in temptationem et muscipulas et\ndesideria multa et nocentia quae mergunt hominem\nin perditionem et in interitum. radix enim omnium\nmalorum est cupiditas quam quidam adpetentes\nnaufragauerunt a fide et inseruerunt se doloribus\nmultis.\nDocet non tantum contemnendas sed et periculosas esse diuitias,\nillic esse radicem malorum blandientium, caecitatem mentis\nhumanae occulta deceptione fallentium. unde et diuitem stultum\nsaeculares copias cogitantem et se exuberantium fructuum largitate\niactantem redarguit Deus dicens: stulte, hac nocte expostulatur\nanima tua. quae ergo parasti cuius erunt?\nlaetabatur stultus in fructibus nocte moriturus et cui uita iam\ndeerat uictus abundantiam cogitabat. contra autem Dominus perfectum\net consummatum docet fieri qui omnibus suis uenditis\nadque in usum pauperum distributis thesaurum sibi condat in\ncaelo. eum dicit posse se sequi et gloriam dominicae passionis\nimitari qui expeditus et succinctus nullis laqueis rei familiaris inuoluitur,\nsed solutus ac liber facultates suas ad Dominum ante\npraemissas ipse quoque comitatur. ad quod ut possit unusquisque\nnostrum parare se, sic discit orare et de orationis lege qualis\nesse debeat noscere.\nNeque enim deesse cottidianus cibus potest iusto, cum scriptumsit:\nnon occidet Dominus fame animam iustam,\net iterum: iuuenior fui et senui et non uidi iustum\nderelictum neque semen eius quaerens panem, item\nDominus promittat et dicat: nolite cogitare dicentes:\nquid edemus aut quid bibemus aut quid uestiemur?\nhaec enim nationes quaerunt. scit autem pater uester\nquia horum omnium indigetis. quaerite primo\nregnum et iustitiam Dei, et haec omnia adponentur\nuobis. quaerentibus regnum et iustitiam Dei omnia promittit\nadponi. nam cum Dei sint omnia, habenti Deum nihil deerit, si\n\n\n\n\n\n\n\nDeo ipse non desit. sic Danieli in leonum lacum iussu regis incluso\nprandium diuinitus procuratur et inter feras esurientes et\nparcentes homo Dei pascitur. sic alitur Helias in fuga et solitudine\ncoruis ministrantibus et uolucribus cibum sibi adportantibus\nin persecutione nutritur. adque — o humanae malitiae detestanda\ncrudelitas ! – ferae parcunt, aues pascunt, et homines\ninsidiantur et saeuiunt!\nPost haec et pro peccatis nostris precamur dicentes: et remitte\nnobis debita nostra, sicut et nos remittimus\ndebitoribus nostris. post subsidium cibi petitur et uenia\ndelicti, ut qui a Deo pascitur in Deo uiuat nec tantum praesenti\net temporali uitae sed aeternae consulatur, ad quam ueniri potest,\nsi peccata donentur quae debita Dominus appellat, sicut in\neuangelio suo dicit: dimisi tibi omne debitum, quia me\nrogasti. quam necessario autem, quam prouidenter et salubriter\nadmonemur quod peccatores sumus qui pro peccatis rogare\nconpellimur, ut dum indulgentia de Deo petitur, conscientiae\nsuae animus recordetur! ne quis sibi quasi innocens placeat et se\nextollendo plus pereat, instruitur et docetur peccare se cottidie,\ndum cottidie pro peccatis iubetur orare. sic denique et Iohannes\nin epistula sua monet dicens: si dixerimus quia peccatum\nnon habemus, nos ipsos decipimus et ueritas in nobis\nnon est. si autem confessi fuerimus peccata nostra,\nfidelis et iustus est Dominus qui nobis peccata\ndimittat. in epistula sua utrumque conplexus est, quod\net rogare pro peccatis debeamus et inpetremus indulgentiam cum\n\n\n\n\n\n\n\nrogamus. ideo et fidelem dixit Dominum ad dimittenda peccata\nfidem pollicitationis suae reseruantem, quia qui orare nos pro\ndebitis et peccatis docuit paternam misericordiam promisit et\nueniam secuturam.\nAdiunxit plane et addidit legem certa nos condicione et sponaione\nconstringens, ut sic nobis dimitti debita postulemus secundum\nquod et ipsi debitoribus nostris dimittimus, scientes inpetrari\nnon posse quod pro peccatis petimus, nisi et ipsi circa peccatores\nnostros paria fecerimus. idcirco et alio in loco dicit: in\nqua mensura mensi fueritis, in ea remetietur uobis\net qui seruus post dimissum sibi a domino omne debitum conseruo\nsuo noluit ipse dimittere in carcerem religatur. quia indulgere\nconseruo noluit, quod sibi a Domino indultum fuerat amisit.\nquae adhuc fortius Christus in praeceptis suis maiore censurae\nsuae uigore proponit. cum steteritis, inquit, ad orationem,\nremittite si quid habetis aduersus aliquem,\nut et pater uester qui in caelis est remittat peccata\nuobis. si autem uos non remiseritis, neque pater\nuester qui in caelis est remittet uobis peccata\nuestra. excusatio tibi nulla in die iudicii superest, cum secundum\ntuam sententiam iudiceris et quod feceris hoc et ipse patiaris.\npacificos enim et concordes adque unanimes esse in domo\nsua Deus praecepit et quales nos fecit secunda natiuitate tales\nuult renatos perseuerare, ut qui filii Dei sumus in Dei pace maneamus,\net quibus spiritus unus est unus sit et animus et sensus.\n\n\n\n\n\n\n\nsic nec sacrificium Deus recipit dissidentis et ab altari reuertentem\nprius fratri reconciliari iubet, ut pacificis precibus et Deus\npossit esse pacatus. sacrificium Deo maius est pax nostra et fraterna\nconcordia et de unitate Patris et Filii et Spiritus sancti\nplebs adunata.\nNeque enim in sacrificiis quae Abel et Cain primi optulerunt\nmunera eorum Deus, sed corda intuebatur, ut ille placeret in\nmunere qui placebat in corde. Abel pacificus et iustus, dum Deo\nsacrificat innocenter, docuit et ceteros, quando ad altare munus\nofferunt, sic uenire cum Dei timore, cum simplici corda, cum\nlege iustitiae, cum concordiae pace. merito ille dum in sacrificio\nDei talis est, ipse postmodum sacrificium Deo factus est, ut martyrium\nprimus ostendens initiaret sanguinis sui gloria dominicam\npassionem qui et iustitiam Domini habuerat et pacem. tales denique\na Domino coronantur, tales in die iudicii cum Domino\nuindicabuntur. ceterum discordans et dissidens et pacem cum fratribus\nnon habens, secundum quod beatus apostolus et scriptura\nsancta testatur, nec si pro nomine occisus fuerit, crimen\ndissensionis fraternae poterit euadere, quia sicut scriptum est\nqui fratrem suum odit homicida est, nec ad regnum\n[caelorum] peruenit aut cum Deo uiuit homicida. non potest esse\ncum Christo qui imitator Iudae maluit esse quam Christi. quale\ndelictum est quod nec baptismo sanguinis potest ablui, quale\ncrimen est quod martyrio non potest expiari!\nQlnd quoque necessarie monet Dominus ut in oratione dicamus:\net ne patiaris nos induci in temptationem. qua in\nparte ostenditur nihil contra nos aduersarium posse, nisi Deus\n\n\n\n\n\n\n\nante permiserit, ut omnis timor noster et deuotio adque obseruatio\nad Deum conuertatur, quando in temptationibus nihil malo\nliceat, nisi potestas inde tribuatur. probat scriptura quae dicit:\nuenit Nabuchodonosor rex Babyloniae in Hierusalem\net expugnabat eam, et dedit eam Dominus in\nmanu eius. datur autem potestas aduersum nos malo secundum\nnostra peccata, sicut scriptum est: quis dedit in direptionem\nIacob et Israel eis qui praedabantur illum?\nnonne Deus cui peccauerunt et nolebant in uiis\neius ambulare neque audire legem eius, et superduxit\nsuper eos iram animationis suae? et iterum\nSalomone peccante et a praeceptis adque a uiis Domini recedente\npositum est: et excitauit Dominus Satanan ipsi\nSalomoni.\nPotestas uero dupliciter aduersum nos datur, uel ad poenam\ncum delinquimus uel ad gloriam cum probamur: sicuti de Iob\nfactum uidemus manifestante Deo et dicente: ecce omnia\nquaecumque habet in tuas manus do: sed ipsum\ncaue ne tangas. et Dominus in euangelio loquitur tempore\npassionis: nullam haberes potestatem aduersum me\nnisi data esset tibi desuper. quando autem rogamus ne\nin temptationem ueniamus, admonemur infirmitatis et inbecillitatis\nnostrae dum sic rogamus, ne quis se insolenter extollat,\nne quis sibi superbe adque adroganter aliquid adsumat, ne quis\naut confessionis aut passionis gloriam suam ducat, cum Dominus\nipse humilitatem docens dixerit: uigilate et orate, ne\n\n\n\n\n\n\n\nueniatis in temptationem: spiritus quidem promptus\nest, caro autem infirma, ut dum praecedit humilis et summissa\nconfessio et datur totum Deo quidquid suppliciter cum\ntimore et honore Dei petitur ipsius pietate praestetur.\nPost ista omnia in consummatione orationis uenit clausula uniuersas\npetitiones et preces nostras collecta breuitate concludens.\nin nouissimo enim ponimus: sed libera nos a malo, conprehendentes\naduersa cuncta quae contra nos in hoc mundo molitur\ninimicus, a quibus potest esse firma et fida tutela, si nos Deus\nliberet, si deprecantibus adque inplorantibus opem suam praestet.\nquando autem dicimus libera nos a malo, nihil remanet\nquod ultra adhuc debeat postulari, quando semel protectionem\nDei aduersus malum petamus, qua inpetrata contra omnia\nquae diabolus et mundus operantur securi stamus et tuti. quis\nenim uel de saeculo metus est cui in saeculo Deus tutor est?\nQuid mirum, fratres dilectissimi, si oratio talis est quam Deus\ndocuit, qui magisterio suo omnem precem nostram salutari sermone\nbreuiauit? hoc iam per Esaiam prophetam fuerat ante\npraedictum, cum plenus Spiritu sancto de Dei maiestate ac pietate\nloqueretur. uerbum consummans, inquit, et breuians\nin iustitia, quoniam sermonem breuiatum faciet\nDeus in toto orbe terrae. nam cum Dei sermo Dominus\nnoster Iesus Christus omnibus uenerit et colligens doctos pariter\net indoctos omni sexu adque aetati praecepta salutis ediderit,\npraeceptorum suorum fecit grande conpendium, ut in disciplina\ncaelesti discentium memoria non laboraret, sed quod esset simplici\nfidei necessarium uelociter disceret. sic cum doceret quid\n\n\n\n\n\n\n\nsit uita aeterna, sacramentum uitae magna et diuina breuitate\nconplexus est dicens: haec est autem uita aeterna ut\ncognoscant te solum et uerum Deum et quem misisti\nIesum Christum. item cum de lege et prophetis praecepta\nprima et maiora decerperet, audi, inquit, Israel: Dominus\nDeus tuus Dominus unus est, et: diliges Dominum\nDeum tuum de toto corde tuo et de tota\nanima tua et de tota uirtute tua. hoc primum, et\nsecundum simile huic: diliges proximum tuum tamquam\nte. in his duobus praeceptis tota lex pendet\net prophetae. et iterum: quaecumque uolueritis ut\nfaciant uobis homines bona, ita et nos facite illis.\nhaec est enim lex et prophetae.\nNec uerbis tantum sed et factis Deus orare nos docuit ipse\norans frequenter et deprecans et quid nos facere oporteret exempli\nsui contestatione demonstrans, sicut scriptum est: ipse autem\nfuit secedens in solitudines et adorans, et iterum:\nexiuit in montem orare et fuit pernoctans in orationem\nDei. quodsi ille orabat qui sine peccato erat, quanto magis\npeccatores oportet orare, et si ille per totam noctem iugiter\nuigilans continuis precibus orabat, quanto nos magis in frequentanda\noratione debemus nocte uigilare!\nOrabat autem Dominus et rogabat non pro se — quid enim\npro se innocens precaretur? — sed pro delictis nostris, sicut et\nipse declarat cum dicit ad Petrum: ecce satanas postulabat\nut uos uexaret quomodo triticum. ego autem\nrogaui pro te, ne deficiat fides tua. et postmodum pro\nomnibus patrem deprecatur dicens:: non pro his autem rogo\nsolis sed et pro illis qui credituri sunt per uerbum\n\n\n\n\n\n\n\nipsorum in me, ut omnes unum sint, sicut et tu\npater in me et ego in te, ut et ipsi in nobis sint.\nmagna Dei propter salutem nostram benignitas pariter et pietas,\nut non contentus quod nos sanguine suo redimeret adhuc pro\nnobis amplius et rogaret. rogantis autem desiderium uidete quod\nfuerit, ut quomodo unum sunt pater et filius, sic et nos in ipsa\nunitate maneamus: ut hinc quoque possit intellegi quantum delinquat\nqui unitatem scindit et pacem, cum pro hoc et rogauerit\nDominus uolens scilicet plebem suam uiuere, cum sciret ad regnum\nDei discordiam non uenire.\nQuando autem stamus ad orationem, fratres dilectissimi, inuigilare\net incumbere ad preces toto corde debemus. cogitatio omnis\ncarnalis et saecularis abscedat nec quicquam animus quam id\nsolum cogitet quod precatur. ideo et sacerdos ante orationem\ni praefatione praemissa parat fratrum mentes dicendo: susum\ncorda, ut dum respondet plebs: habemus ad Dominum,\nadmoneatur nihil aliud se quam Dominum cogitare debere. cludatur\ncontra aduersarium pectus et soli Deo pateat nec ad se\nadire hostem Dei tempore orationis patiatur. obrepit enim frequenter\net penetrat et subtiliter fallens preces nostras a Deo\nauocat, ut aliud habeamus in corde, aliud in uoce, quando intentione\nsincera Dominum non uocis sonus sed animus et sensus\ndebeat orare. quae autem segnitia est abalienari et capi ineptis\ncogitationibus et profanis, cum Dominum deprecaris, quasi sit\naliud quod magis debeas cogitare quam quod cum Deo loqueris.\n\n\n\n\n\n\n\n\n\nquomodo audiri te a Deo postulas, cum te ipse non audias? uis\nesse Dominum memorem tui cum rogas, quando tui memor ipse\nnon sis ? hoc est ab hoste in totum non cauere, hoc est, quando\noras Deum, maiestatem Dei neglegentia orationis offendere, hoc\nest uigilare oculis et corde dormire, cum debeat christianus et\ncum dormit oculis corde uigilare, sicut scriptum est ex persona\necclesiae loquentis in Cantico cantiorum: ego dormio et cor\nmeum uigilat. quapropter sollicite et caute apostolus admonet dicens:\ninstate orationi uigilantes in ea, docens\nscilicet et ostendens eos inpetrare quod postulant de Deo posse,\nquos Deus uideat in oratione uigilare.\nOrantes autem non infructuosis nec nudis precibus ad Deum .\nueniant. inefficax petitio est, cum precatur Deum sterilis oratio.\nnam cum omnis arbor non faciens fructum excidatur et in ignem\nmittatur, utique et sermo non habens fructum promereri Deum\nnon potest, quia nulla operatione fecundus est. et ideo scriptura\ndiuina instruit dicens: bona est oratio cum ieiunio et\neleemosyna. nam qui in die iudicii praemium pro operibus et\neleemosynis redditurus est hodie quoque ad orationem cum operatione\nuenienti benignus auditor est. sic denique Cornelius centurio\ncum oraret, meruit audiri. fuit faciens multas eleemosynas\nin plebem et semper orans Deum. huic circa horam nonam oranti\nadstitit angelus testimonium reddens sui operis et dicens: Corneli,\norationes tuae et eleemosynae tuae ascenderunt\nad memoriam coram Deo.\nCito orationes ad Deum ascendunt quas ad Deum menta nostri\noperis inponunt. sic et Raphael angelus Tobiae oranti semper et\n\n\n\n\n\n\n\nsemper operanti adstitit dicens: opera Dei reuelare et confiteri\nhonorificum est. nam quando orabas tu et\nSarra, ego optuli memoriam orationis uestrae in\nconspectu claritatis Dei: et cum sepelires tu mortuos\nsimpliciter, et quia non es cunctatus exurgere\net derelinquere prandium tuum, sed abisti et condidisti\nmortuum, et missus sum temptare te: et iterum\nme misit Deus curare te et Sarram nurum tuam.\nego enim sum Raphael, unus ex septem angelis\niustis qui adsistimus et conuersamur ante claritatem\nDei. per Esaiam quoque Dominus admonet et docet similia\ncontestans, solue, inquit, omnem nodum iniustitiae,\nresolue suffocationes inpotentium commerciorum:\ndimitte quassatos in requiem et omnem consignationem\niniustam dissipa: frange esurienti panem\ntuum et egenos sine tecto induc in domum tuam:\nsi uideris nudum, uesti et domesticos seminis tui\nnon despicies. tunc erumpet temporaneum lumen\ntuum et uestimenta tua cito orientur et praeibit\nante te iustitia et claritas Dei circumdabit te. tunc\nexclamabis, et Deus exaudiet te: dum adhuc loqueris,\ndicit: ecce adsum. adesse se repromittit et audire ac\nprotegere se eos dicit qui iniustitiae nodos de corde soluentes et\neleemosynas circa domesticos Dei secundum eius praecepta facientes,\ndum audiunt quod Deus praecipit fieri, ipsi quoque a\nDeo merentur audiri. beatus apostolus Paulus in necessitate pressurae\nadiutus a fratribus opera quae fiunt sacrificia Deo dixit\nesse. saturatus sum, inquit, recipiens ab Epaphrodito\nea quae a uobis missa sunt, odores suauitatis,\n\n\n\n\n\n\n\n\n\nsacrificium acceptum et placitum Deo. nam quando\nqui miseretur pauperi, Deo faenerat et qui dat minimis Deo\ndonat, spiritaliter Deo suauitatis odores sacrificat.\nIn orationibus uero celebrandis inuenimus obseruasse cum Daniele\ntres pueros in fide fortes et in captiuitate uictores horam\ntertiam sextam nonam sacramento scilicet trinitatis quae in nouissimis\ntemporibus manifestari habebat. nam et prima hora in\ntertiam ueniens consummatum numerum trinitatis ostendit, itemque\nad sextam quarta procedens declarat alteram trinitatem, et\nquando a septima nona conpletur, per ternas horas trinitas perfecta\nnumeratur. quae horarum spatia iam pridem spiritaliter determinantes\nadoratores Dei statutis et legitimis ad precem temporibus\nseruiebant. et manifestata postmodum res est sacramenta\nolim fuisse, quod ante sic iusti precabantur. nam super discipulos\nhora tertia descendit Spiritus sanctus qui gratiam dominicae\npromissionis inpleuit. item Petrus hora sexta in tectum superius\nascendens signo pariter et uoce Dei monentis instructus\nest, ut omnes ad gratiam salutis admitteret, cum de emundandis\ngentibus ante dubitaret. et Dominus hora sexta crucifixus ad\nnonam peccata nostra sanguine suo abluit et ut redimere et uiuificare\nnos posset, tunc uictoriam sua passione perfecit.\nSednobis, fratres dilectissimi, praeter horas antiquitus obseruatas\norandi nunc et spatia et sacramenta creuerunt. nam et\nmane orandum est, ut resurrectio Domini matutina oratione\ncelebretur. quod olim Spiritus sanctus designabat in psalmis\ndicens: rex meus et Deus meus, quoniam ad te orabo,\nDomine, mane: et exaudies uocem meam, mane\n\n\n\n\n\n\n\nadstabo tibi et uidebo te. et iterum per prophetam loquitur\nDominus: diluculo uigilabunt ad me dicentes:\neamus et reuertamur ad Dominum Deum nostrum.\nrecedente item sole ac die cessante necessario rursus orandum\nest. nam quia Christus sol uerus est et dies uerus, sole ac die\nsaeculi recedente quando oramus et petimus ut super nos lux\ndenuo ueniat, Christi precamur aduentum lucis aeternae gratiam\npraebiturum. Christum autem diem dictum declarat in psalmis\nSpiritus sanctus. lapis, inquit, quem reprobauerunt aedificantes\nhic factus est in caput anguli. a Domino\nfactus est iste et est mirabilis in oculis nostris.\nhic est dies quem fecit Dominus: laetemur et epulemur\nin eum. item quod sol appellatus sit Malachin propheta\ntestatur dicens: uobis autem qui timetis nomen\nDomini orietur sol iustitiaeet in alis eius curatio\nest. quodsi in scripturis sanctis sol uerus et dies uerus est\nChristus, nulla hora excipitur christianis, quominus frequenter\nac semper Deus debeat adorari, ut qui in Christo hoc est in sole\net in die uero sumus instemus per totum diem precibus et oremus:\net quando mundi lege decurrens uicibus alternis nox reuoluta\nsuccedit, nullum de nocturnis tenebris esse orantibus\ndamnum potest, quia filiis lucis et in noctibus dies est. quando\nenim sine lumine est cui lumen in corde est? aut quando sol ei\net dies non est cui sol et dies Christus est ?\nQui autem in Christo hoc est in lumine semper sumus nec\nnoctibus ab oratione cessemus. sic Anna uidua sine intermissione\n\n\n\n\n\n\n\nrogans semper et uigilans perseuerabat in promerendo Deo, sicut\nin euangelio scriptum est: non recedebat de templo\nieiuniis et orationibus seruiens nocte et die. uiderint\nuel gentiles qui necdum inluminati sunt uel Iudaei qui deserti\nlumine in tenebris remanserunt : nos, fratres dilectissimi, qui in\nDomini luce semper sumus, qui meminimus et tenemus quid\nesse accepta gratia coeperimus, conputemus noctem pro die. ambulare\nnos credamus semper in lumine, non impediamur a tenebris\nquas euasimus, nulla sint horis nocturnis precum damna,\nnulla orationum pigra et ignaua dispendia. per Dei indulgentiam\nrecreati spiritaliter et renati imitemur quod futuri sumus: habituri\nin regno sine interuentu noctis solum diem sic nocte quasi\nin luce uigilemus, oraturi semper et acturi gratias Deo hic quoque\norare et gratias agere non desinamus.\n"};
