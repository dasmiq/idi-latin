var sequence = {"name":"Lucretius. De Rerum Natura","data":"Aeneadum genetrix, hominum divomque voluptas,\nalma Venus, caeli subter labentia signa\nquae mare navigerum, quae terras frugiferentis\nconcelebras, per te quoniam genus omne animantum\nconcipitur visitque exortum lumina solis:\nte, dea, te fugiunt venti, te nubila caeli\nadventumque tuum, tibi suavis daedala tellus\nsummittit flores, tibi rident aequora ponti\nplacatumque nitet diffuso lumine caelum.\nnam simul ac species patefactast verna diei\net reserata viget genitabilis aura favoni,\naeriae primum volucris te, diva, tuumque\nsignificant initum perculsae corda tua vi.\ninde ferae pecudes persultant pabula laeta\net rapidos tranant amnis: ita capta lepore\nte sequitur cupide quo quamque inducere pergis.\ndenique per maria ac montis fluviosque rapacis\nfrondiferasque domos avium camposque virentis\nomnibus incutiens blandum per pectora amorem\nefficis ut cupide generatim saecla propagent.\nquae quoniam rerum naturam sola gubernas\nnec sine te quicquam dias in luminis oras\nexoritur neque fit laetum neque amabile quicquam,\nte sociam studeo scribendis versibus esse,\nquos ego de rerum natura pangere conor\nMemmiadae nostro, quem tu, dea, tempore in omni\nomnibus ornatum voluisti excellere rebus.\nquo magis aeternum da dictis, diva, leporem.\neffice ut interea fera moenera militiai\nper maria ac terras omnis sopita quiescant;\nnam tu sola potes tranquilla pace iuvare\nmortalis, quoniam belli fera moenera Mavors\narmipotens regit, in gremium qui saepe tuum se\nreiicit aeterno devictus vulnere amoris,\natque ita suspiciens tereti cervice reposta\npascit amore avidos inhians in te, dea, visus\neque tuo pendet resupini spiritus ore.\nhunc tu, diva, tuo recubantem corpore sancto\ncircum fusa super, suavis ex ore loquellas\nfunde petens placidam Romanis, incluta, pacem;\nnam neque nos agere hoc patriai tempore iniquo\npossumus aequo animo nec Memmi clara propago\ntalibus in rebus communi desse saluti.\nomnis enim per se divum natura necessest\nimmortali aevo summa cum pace fruatur\nsemota ab nostris rebus seiunctaque longe;\nnam privata dolore omni, privata periclis,\nipsa suis pollens opibus, nihil indiga nostri,\nnec bene promeritis capitur nec tangitur ira.\nQuod super est, vacuas auris animumque sagacem\nsemotum a curis adhibe veram ad rationem,\nne mea dona tibi studio disposta fideli,\nintellecta prius quam sint, contempta relinquas.\nnam tibi de summa caeli ratione deumque\ndisserere incipiam et rerum primordia pandam,\nunde omnis natura creet res, auctet alatque,\nquove eadem rursum natura perempta resolvat,\nquae nos materiem et genitalia corpora rebus\nreddunda in ratione vocare et semina rerum\nappellare suemus et haec eadem usurpare\ncorpora prima, quod ex illis sunt omnia primis.\nHumana ante oculos foede cum vita iaceret\nin terris oppressa gravi sub religione,\nquae caput a caeli regionibus ostendebat\nhorribili super aspectu mortalibus instans,\nprimum Graius homo mortalis tollere contra\nest oculos ausus primusque obsistere contra;\nquem neque fama deum nec fulmina nec minitanti\nmurmure compressit caelum, sed eo magis acrem\ninritat animi virtutem, effringere ut arta\nnaturae primus portarum claustra cupiret.\nergo vivida vis animi pervicit et extra\nprocessit longe flammantia moenia mundi\natque omne immensum peragravit mente animoque,\nunde refert nobis victor quid possit oriri,\nquid nequeat, finita potestas denique cuique\nqua nam sit ratione atque alte terminus haerens.\nquare religio pedibus subiecta vicissim\nopteritur, nos exaequat victoria caelo.\nIllud in his rebus vereor, ne forte rearis\nimpia te rationis inire elementa viamque\nindugredi sceleris. quod contra saepius illa\nreligio peperit scelerosa atque impia facta.\nAulide quo pacto Triviai virginis aram\nIphianassai turparunt sanguine foede\nductores Danaum delecti, prima virorum.\ncui simul infula virgineos circum data comptus\nex utraque pari malarum parte profusast,\net maestum simul ante aras adstare parentem\nsensit et hunc propter ferrum celare ministros\naspectuque suo lacrimas effundere civis,\nmuta metu terram genibus summissa petebat.\nnec miserae prodesse in tali tempore quibat,\nquod patrio princeps donarat nomine regem;\nnam sublata virum manibus tremibundaque ad aras\ndeductast, non ut sollemni more sacrorum\nperfecto posset claro comitari Hymenaeo,\nsed casta inceste nubendi tempore in ipso\nhostia concideret mactatu maesta parentis,\nexitus ut classi felix faustusque daretur.\ntantum religio potuit suadere malorum.\nTutemet a nobis iam quovis tempore vatum\nterriloquis victus dictis desciscere quaeres.\nquippe etenim quam multa tibi iam fingere possunt\nsomnia, quae vitae rationes vertere possint\nfortunasque tuas omnis turbare timore!\net merito; nam si certam finem esse viderent\naerumnarum homines, aliqua ratione valerent\nreligionibus atque minis obsistere vatum.\nnunc ratio nulla est restandi, nulla facultas,\naeternas quoniam poenas in morte timendum.\nignoratur enim quae sit natura animai,\nnata sit an contra nascentibus insinuetur\net simul intereat nobiscum morte dirempta\nan tenebras Orci visat vastasque lacunas\nan pecudes alias divinitus insinuet se,\nEnnius ut noster cecinit, qui primus amoeno\ndetulit ex Helicone perenni fronde coronam,\nper gentis Italas hominum quae clara clueret;\netsi praeterea tamen esse Acherusia templa\nEnnius aeternis exponit versibus edens,\nquo neque permaneant animae neque corpora nostra,\nsed quaedam simulacra modis pallentia miris;\nunde sibi exortam semper florentis Homeri\ncommemorat speciem lacrimas effundere salsas\ncoepisse et rerum naturam expandere dictis.\nqua propter bene cum superis de rebus habenda\nnobis est ratio, solis lunaeque meatus\nqua fiant ratione, et qua vi quaeque gerantur\nin terris, tunc cum primis ratione sagaci\nunde anima atque animi constet natura videndum,\net quae res nobis vigilantibus obvia mentes\nterrificet morbo adfectis somnoque sepultis,\ncernere uti videamur eos audireque coram,\nmorte obita quorum tellus amplectitur ossa.\nNec me animi fallit Graiorum obscura reperta\ndifficile inlustrare Latinis versibus esse,\nmulta novis verbis praesertim cum sit agendum\npropter egestatem linguae et rerum novitatem;\nsed tua me virtus tamen et sperata voluptas\nsuavis amicitiae quemvis efferre laborem\nsuadet et inducit noctes vigilare serenas\nquaerentem dictis quibus et quo carmine demum\nclara tuae possim praepandere lumina menti,\nres quibus occultas penitus convisere possis.\nhunc igitur terrorem animi tenebrasque necessest\nnon radii solis neque lucida tela diei\ndiscutiant, sed naturae species ratioque.\nPrincipium cuius hinc nobis exordia sumet,\nnullam rem e nihilo gigni divinitus umquam.\nquippe ita formido mortalis continet omnis,\nquod multa in terris fieri caeloque tuentur,\nquorum operum causas nulla ratione videre\npossunt ac fieri divino numine rentur.\nquas ob res ubi viderimus nil posse creari\nde nihilo, tum quod sequimur iam rectius inde\nperspiciemus, et unde queat res quaeque creari\net quo quaeque modo fiant opera sine divom.\nNam si de nihilo fierent, ex omnibus rebus\nomne genus nasci posset, nil semine egeret.\ne mare primum homines, e terra posset oriri\nsquamigerum genus et volucres erumpere caelo;\narmenta atque aliae pecudes, genus omne ferarum,\nincerto partu culta ac deserta tenerent.\nnec fructus idem arboribus constare solerent,\nsed mutarentur, ferre omnes omnia possent.\nquippe ubi non essent genitalia corpora cuique,\nqui posset mater rebus consistere certa?\nat nunc seminibus quia certis quaeque creantur,\ninde enascitur atque oras in luminis exit,\nmateries ubi inest cuiusque et corpora prima;\natque hac re nequeunt ex omnibus omnia gigni,\nquod certis in rebus inest secreta facultas.\nPraeterea cur vere rosam, frumenta calore,\nvites autumno fundi suadente videmus,\nsi non, certa suo quia tempore semina rerum\ncum confluxerunt, patefit quod cumque creatur,\ndum tempestates adsunt et vivida tellus\ntuto res teneras effert in luminis oras?\nquod si de nihilo fierent, subito exorerentur\nincerto spatio atque alienis partibus anni,\nquippe ubi nulla forent primordia, quae genitali\nconcilio possent arceri tempore iniquo.\nNec porro augendis rebus spatio foret usus\nseminis ad coitum, si e nilo crescere possent;\nnam fierent iuvenes subito ex infantibus parvis\ne terraque exorta repente arbusta salirent.\nquorum nil fieri manifestum est, omnia quando\npaulatim crescunt, ut par est semine certo,\ncrescentesque genus servant; ut noscere possis\nquicque sua de materia grandescere alique.\nHuc accedit uti sine certis imbribus anni\nlaetificos nequeat fetus submittere tellus\nnec porro secreta cibo natura animantum\npropagare genus possit vitamque tueri;\nut potius multis communia corpora rebus\nmulta putes esse, ut verbis elementa videmus,\nquam sine principiis ullam rem existere posse.\nDenique cur homines tantos natura parare\nnon potuit, pedibus qui pontum per vada possent\ntransire et magnos manibus divellere montis\nmultaque vivendo vitalia vincere saecla,\nsi non, materies quia rebus reddita certast\ngignundis, e qua constat quid possit oriri?\nnil igitur fieri de nilo posse fatendumst,\nsemine quando opus est rebus, quo quaeque creatae\naeris in teneras possint proferrier auras.\nPostremo quoniam incultis praestare videmus\nculta loca et manibus melioris reddere fetus,\nesse videlicet in terris primordia rerum\nquae nos fecundas vertentes vomere glebas\nterraique solum subigentes cimus ad ortus;\nquod si nulla forent, nostro sine quaeque labore\nsponte sua multo fieri meliora videres.\nHuc accedit uti quicque in sua corpora rursum\ndissoluat natura neque ad nihilum interemat res.\nnam siquid mortale e cunctis partibus esset,\nex oculis res quaeque repente erepta periret;\nnulla vi foret usus enim, quae partibus eius\ndiscidium parere et nexus exsolvere posset.\nquod nunc, aeterno quia constant semine quaeque,\ndonec vis obiit, quae res diverberet ictu\naut intus penetret per inania dissoluatque,\nnullius exitium patitur natura videri.\nPraeterea quae cumque vetustate amovet aetas,\nsi penitus peremit consumens materiem omnem,\nunde animale genus generatim in lumina vitae\nredducit Venus, aut redductum daedala tellus\nunde alit atque auget generatim pabula praebens?\nunde mare ingenuei fontes externaque longe\nflumina suppeditant? unde aether sidera pascit?\nomnia enim debet, mortali corpore quae sunt,\ninfinita aetas consumpse ante acta diesque.\nquod si in eo spatio atque ante acta aetate fuere\ne quibus haec rerum consistit summa refecta,\ninmortali sunt natura praedita certe.\nhaud igitur possunt ad nilum quaeque reverti.\nDenique res omnis eadem vis causaque volgo\nconficeret, nisi materies aeterna teneret,\ninter se nexus minus aut magis indupedita;\ntactus enim leti satis esset causa profecto,\nquippe ubi nulla forent aeterno corpore, quorum\ncontextum vis deberet dissolvere quaeque.\nat nunc, inter se quia nexus principiorum\ndissimiles constant aeternaque materies est,\nincolumi remanent res corpore, dum satis acris\nvis obeat pro textura cuiusque reperta.\nhaud igitur redit ad nihilum res ulla, sed omnes\ndiscidio redeunt in corpora materiai.\npostremo pereunt imbres, ubi eos pater aether\nin gremium matris terrai praecipitavit;\nat nitidae surgunt fruges ramique virescunt\narboribus, crescunt ipsae fetuque gravantur.\nhinc alitur porro nostrum genus atque ferarum,\nhinc laetas urbes pueris florere videmus\nfrondiferasque novis avibus canere undique silvas,\nhinc fessae pecudes pinguis per pabula laeta\ncorpora deponunt et candens lacteus umor\nuberibus manat distentis, hinc nova proles\nartubus infirmis teneras lasciva per herbas\nludit lacte mero mentes perculsa novellas.\nhaud igitur penitus pereunt quaecumque videntur,\nquando alit ex alio reficit natura nec ullam\nrem gigni patitur nisi morte adiuta aliena.\nNunc age, res quoniam docui non posse creari\nde nihilo neque item genitas ad nil revocari,\nne qua forte tamen coeptes diffidere dictis,\nquod nequeunt oculis rerum primordia cerni,\naccipe praeterea quae corpora tute necessest\nconfiteare esse in rebus nec posse videri.\nPrincipio venti vis verberat incita corpus\ningentisque ruit navis et nubila differt,\ninter dum rapido percurrens turbine campos\narboribus magnis sternit montisque supremos\nsilvifragis vexat flabris: ita perfurit acri\ncum fremitu saevitque minaci murmure pontus.\nsunt igitur venti ni mirum corpora caeca,\nquae mare, quae terras, quae denique nubila caeli\nverrunt ac subito vexantia turbine raptant,\nnec ratione fluunt alia stragemque propagant\net cum mollis aquae fertur natura repente\nflumine abundanti, quam largis imbribus auget\nmontibus ex altis magnus decursus aquai\nfragmina coniciens silvarum arbustaque tota,\nnec validi possunt pontes venientis aquai\nvim subitam tolerare: ita magno turbidus imbri\nmolibus incurrit validis cum viribus amnis,\ndat sonitu magno stragem volvitque sub undis\ngrandia saxa, ruit qua quidquid fluctibus obstat.\nsic igitur debent venti quoque flamina ferri,\nquae vel uti validum cum flumen procubuere\nquam libet in partem, trudunt res ante ruuntque\nimpetibus crebris, inter dum vertice torto\ncorripiunt rapidique rotanti turbine portant.\nquare etiam atque etiam sunt venti corpora caeca,\nquandoquidem factis et moribus aemula magnis\namnibus inveniuntur, aperto corpore qui sunt.\nTum porro varios rerum sentimus odores\nnec tamen ad naris venientis cernimus umquam\nnec calidos aestus tuimur nec frigora quimus\nusurpare oculis nec voces cernere suemus;\nquae tamen omnia corporea constare necessest\nnatura, quoniam sensus inpellere possunt;\ntangere enim et tangi, nisi corpus, nulla potest res.\nDenique fluctifrago suspensae in litore vestis\nuvescunt, eaedem dispansae in sole serescunt.\nat neque quo pacto persederit umor aquai\nvisumst nec rursum quo pacto fugerit aestu.\nin parvas igitur partis dispergitur umor,\nquas oculi nulla possunt ratione videre.\nquin etiam multis solis redeuntibus annis\nanulus in digito subter tenuatur habendo,\nstilicidi casus lapidem cavat, uncus aratri\nferreus occulte decrescit vomer in arvis,\nstrataque iam volgi pedibus detrita viarum\nsaxea conspicimus; tum portas propter aena\nsigna manus dextras ostendunt adtenuari\nsaepe salutantum tactu praeterque meantum.\nhaec igitur minui, cum sint detrita, videmus.\nsed quae corpora decedant in tempore quoque,\ninvida praeclusit speciem natura videndi.\nPostremo quae cumque dies naturaque rebus\npaulatim tribuit moderatim crescere cogens,\nnulla potest oculorum acies contenta tueri,\nnec porro quae cumque aevo macieque senescunt,\nnec, mare quae impendent, vesco sale saxa peresa\nquid quoque amittant in tempore cernere possis.\ncorporibus caecis igitur natura gerit res.\nNec tamen undique corporea stipata tenentur\nomnia natura; namque est in rebus inane.\nquod tibi cognosse in multis erit utile rebus\nnec sinet errantem dubitare et quaerere semper\nde summa rerum et nostris diffidere dictis.\nqua propter locus est intactus inane vacansque.\nquod si non esset, nulla ratione moveri\nres possent; namque officium quod corporis exstat,\nofficere atque obstare, id in omni tempore adesset\nomnibus; haud igitur quicquam procedere posset,\nprincipium quoniam cedendi nulla daret res.\nat nunc per maria ac terras sublimaque caeli\nmulta modis multis varia ratione moveri\ncernimus ante oculos, quae, si non esset inane,\nnon tam sollicito motu privata carerent\nquam genita omnino nulla ratione fuissent,\nundique materies quoniam stipata quiesset.\nPraeterea quamvis solidae res esse putentur,\nhinc tamen esse licet raro cum corpore cernas.\nin saxis ac speluncis permanat aquarum\nliquidus umor et uberibus flent omnia guttis.\ndissipat in corpus sese cibus omne animantum;\ncrescunt arbusta et fetus in tempore fundunt,\nquod cibus in totas usque ab radicibus imis\nper truncos ac per ramos diffunditur omnis.\ninter saepta meant voces et clausa domorum\ntransvolitant, rigidum permanat frigus ad ossa.\nquod nisi inania sint, qua possent corpora quaeque\ntransire, haud ulla fieri ratione videres.\nDenique cur alias aliis praestare videmus\npondere res rebus nihilo maiore figura?\nnam si tantundemst in lanae glomere quantum\ncorporis in plumbo est, tantundem pendere par est,\ncorporis officiumst quoniam premere omnia deorsum,\ncontra autem natura manet sine pondere inanis.\nergo quod magnumst aeque leviusque videtur,\nni mirum plus esse sibi declarat inanis;\nat contra gravius plus in se corporis esse\ndedicat et multo vacui minus intus habere.\nest igitur ni mirum id quod ratione sagaci\nquaerimus, admixtum rebus, quod inane vocamus.\nIllud in his rebus ne te deducere vero\npossit, quod quidam fingunt, praecurrere cogor.\ncedere squamigeris latices nitentibus aiunt\net liquidas aperire vias, quia post loca pisces\nlinquant, quo possint cedentes confluere undae;\nsic alias quoque res inter se posse moveri\net mutare locum, quamvis sint omnia plena.\nscilicet id falsa totum ratione receptumst.\nnam quo squamigeri poterunt procedere tandem,\nni spatium dederint latices? concedere porro\nquo poterunt undae, cum pisces ire nequibunt?\naut igitur motu privandumst corpora quaeque\naut esse admixtum dicundumst rebus inane,\nunde initum primum capiat res quaeque movendi.\nPostremo duo de concursu corpora lata\nsi cita dissiliant, nempe aer omne necessest,\ninter corpora quod fiat, possidat inane.\nis porro quamvis circum celerantibus auris\nconfluat, haud poterit tamen uno tempore totum\ncompleri spatium; nam primum quemque necessest\noccupet ille locum, deinde omnia possideantur.\nquod si forte aliquis, cum corpora dissiluere,\ntum putat id fieri quia se condenseat aer,\nerrat; nam vacuum tum fit quod non fuit ante\net repletur item vacuum quod constitit ante,\nnec tali ratione potest denserier aer\nnec, si iam posset, sine inani posset, opinor,\nipse in se trahere et partis conducere in unum.\nQua propter, quamvis causando multa moreris,\nesse in rebus inane tamen fateare necessest.\nmultaque praeterea tibi possum commemorando\nargumenta fidem dictis conradere nostris.\nverum animo satis haec vestigia parva sagaci\nsunt, per quae possis cognoscere cetera tute.\nnamque canes ut montivagae persaepe ferai\nnaribus inveniunt intectas fronde quietes,\ncum semel institerunt vestigia certa viai,\nsic alid ex alio per te tute ipse videre\ntalibus in rebus poteris caecasque latebras\ninsinuare omnis et verum protrahere inde.\nquod si pigraris paulumve recesseris ab re,\nhoc tibi de plano possum promittere, Memmi:\nusque adeo largos haustus e fontibus magnis\nlingua meo suavis diti de pectore fundet,\nut verear ne tarda prius per membra senectus\nserpat et in nobis vitai claustra resolvat,\nquam tibi de quavis una re versibus omnis\nargumentorum sit copia missa per auris.\nSed nunc ut repetam coeptum pertexere dictis,\nomnis ut est igitur per se natura duabus\nconstitit in rebus; nam corpora sunt et inane,\nhaec in quo sita sunt et qua diversa moventur.\ncorpus enim per se communis dedicat esse\nsensus; cui nisi prima fides fundata valebit,\nhaut erit occultis de rebus quo referentes\nconfirmare animi quicquam ratione queamus.\ntum porro locus ac spatium, quod inane vocamus,\nsi nullum foret, haut usquam sita corpora possent\nesse neque omnino quoquam diversa meare;\nid quod iam supera tibi paulo ostendimus ante.\npraeterea nihil est quod possis dicere ab omni\ncorpore seiunctum secretumque esse ab inani,\nquod quasi tertia sit numero natura reperta.\nnam quod cumque erit, esse aliquid debebit id ipsum\naugmine vel grandi vel parvo denique, dum sit;\ncui si tactus erit quamvis levis exiguusque,\ncorporis augebit numerum summamque sequetur;\nsin intactile erit, nulla de parte quod ullam\nrem prohibere queat per se transire meantem,\nscilicet hoc id erit, vacuum quod inane vocamus.\nPraeterea per se quod cumque erit, aut faciet quid\naut aliis fungi debebit agentibus ipsum\naut erit ut possint in eo res esse gerique.\nat facere et fungi sine corpore nulla potest res\nnec praebere locum porro nisi inane vacansque.\nergo praeter inane et corpora tertia per se\nnulla potest rerum in numero natura relinqui,\nnec quae sub sensus cadat ullo tempore nostros\nnec ratione animi quam quisquam possit apisci.\nNam quae cumque cluent, aut his coniuncta duabus\nrebus ea invenies aut horum eventa videbis.\nconiunctum est id quod nusquam sine permitiali\ndiscidio potis est seiungi seque gregari,\npondus uti saxis, calor ignis, liquor aquai,\ntactus corporibus cunctis, intactus inani.\nservitium contra paupertas divitiaeque,\nlibertas bellum concordia cetera quorum\nadventu manet incolumis natura abituque,\nhaec soliti sumus, ut par est, eventa vocare.\ntempus item per se non est, sed rebus ab ipsis\nconsequitur sensus, transactum quid sit in aevo,\ntum quae res instet, quid porro deinde sequatur;\nnec per se quemquam tempus sentire fatendumst\nsemotum ab rerum motu placidaque quiete.\ndenique Tyndaridem raptam belloque subactas\nTroiiugenas gentis cum dicunt esse, videndumst\nne forte haec per se cogant nos esse fateri,\nquando ea saecla hominum, quorum haec eventa fuerunt,\ninrevocabilis abstulerit iam praeterita aetas;\nnamque aliud terris, aliud regionibus ipsis\neventum dici poterit quod cumque erit actum.\ndenique materies si rerum nulla fuisset\nnec locus ac spatium, res in quo quaeque geruntur,\nnumquam Tyndaridis forma conflatus amore\nignis Alexandri Phrygio sub pectore gliscens\nclara accendisset saevi certamina belli\nnec clam durateus Troiianis Pergama partu\ninflammasset equos nocturno Graiiugenarum;\nperspicere ut possis res gestas funditus omnis\nnon ita uti corpus per se constare neque esse\nnec ratione cluere eadem qua constet inane,\nsed magis ut merito possis eventa vocare\ncorporis atque loci, res in quo quaeque gerantur.\nCorpora sunt porro partim primordia rerum,\npartim concilio quae constant principiorum.\nsed quae sunt rerum primordia, nulla potest vis\nstinguere; nam solido vincunt ea corpore demum.\netsi difficile esse videtur credere quicquam\nin rebus solido reperiri corpore posse.\ntransit enim fulmen caeli per saepta domorum\nclamor ut ac voces, ferrum candescit in igni\ndissiliuntque fero ferventi saxa vapore;\ncum labefactatus rigor auri solvitur aestu,\ntum glacies aeris flamma devicta liquescit;\npermanat calor argentum penetraleque frigus,\nquando utrumque manu retinentes pocula rite\nsensimus infuso lympharum rore superne.\nusque adeo in rebus solidi nihil esse videtur.\nsed quia vera tamen ratio naturaque rerum\ncogit, ades, paucis dum versibus expediamus\nesse ea quae solido atque aeterno corpore constent,\nsemina quae rerum primordiaque esse docemus,\nunde omnis rerum nunc constet summa creata.\nPrincipio quoniam duplex natura duarum\ndissimilis rerum longe constare repertast,\ncorporis atque loci, res in quo quaeque geruntur,\nesse utramque sibi per se puramque necessest.\nnam qua cumque vacat spatium, quod inane vocamus,\ncorpus ea non est; qua porro cumque tenet se\ncorpus, ea vacuum nequaquam constat inane.\nsunt igitur solida ac sine inani corpora prima.\nPraeterea quoniam genitis in rebus inanest,\nmateriem circum solidam constare necessest;\nnec res ulla potest vera ratione probari\ncorpore inane suo celare atque intus habere,\nsi non, quod cohibet, solidum constare relinquas.\nid porro nihil esse potest nisi materiai\nconcilium, quod inane queat rerum cohibere.\nmateries igitur, solido quae corpore constat,\nesse aeterna potest, cum cetera dissoluantur.\nTum porro si nil esset quod inane vocaret,\nomne foret solidum; nisi contra corpora certa\nessent quae loca complerent quae cumque tenerent\nomne quod est spatium, vacuum constaret inane.\nalternis igitur ni mirum corpus inani\ndistinctum, quoniam nec plenum naviter extat\nnec porro vacuum; sunt ergo corpora certa,\nquae spatium pleno possint distinguere inane.\nhaec neque dissolui plagis extrinsecus icta\npossunt nec porro penitus penetrata retexi\nnec ratione queunt alia temptata labare;\nid quod iam supra tibi paulo ostendimus ante.\nnam neque conlidi sine inani posse videtur\nquicquam nec frangi nec findi in bina secando\nnec capere umorem neque item manabile frigus\nnec penetralem ignem, quibus omnia conficiuntur.\net quo quaeque magis cohibet res intus inane,\ntam magis his rebus penitus temptata labascit.\nergo si solida ac sine inani corpora prima\nsunt ita uti docui, sint haec aeterna necessest.\nPraeterea nisi materies aeterna fuisset,\nantehac ad nihilum penitus res quaeque redissent\nde nihiloque renata forent quae cumque videmus.\nat quoniam supra docui nil posse creari\nde nihilo neque quod genitumst ad nil revocari,\nesse inmortali primordia corpore debent,\ndissolui quo quaeque supremo tempore possint,\nmateries ut subpeditet rebus reparandis.\nsunt igitur solida primordia simplicitate\nnec ratione queunt alia servata per aevom\nex infinito iam tempore res reparare.\ndenique si nullam finem natura parasset\nfrangendis rebus, iam corpora materiai\nusque redacta forent aevo frangente priore,\nut nihil ex illis a certo tempore posset\nconceptum summum aetatis pervadere finem.\nnam quidvis citius dissolvi posse videmus\nquam rursus refici; qua propter longa diei\ninfinita aetas ante acti temporis omnis\nquod fregisset adhuc disturbans dissoluensque,\nnumquam relicuo reparari tempore posset.\nat nunc ni mirum frangendi reddita finis\ncerta manet, quoniam refici rem quamque videmus\net finita simul generatim tempora rebus\nstare, quibus possint aevi contingere florem.\nHuc accedit uti, solidissima materiai\ncorpora cum constant, possint tamen omnia reddi,\nmollia quae fiunt, aer aqua terra vapores,\nquo pacto fiant et qua vi quaeque gerantur,\nadmixtum quoniam semel est in rebus inane.\nat contra si mollia sint primordia rerum,\nunde queant validi silices ferrumque creari,\nnon poterit ratio reddi; nam funditus omnis\nprincipio fundamenti natura carebit.\nsunt igitur solida pollentia simplicitate,\nquorum condenso magis omnia conciliatu\nartari possunt validasque ostendere viris.\nporro si nullast frangendis reddita finis\ncorporibus, tamen ex aeterno tempore quaeque\nnunc etiam superare necessest corpora rebus,\nquae non dum clueant ullo temptata periclo.\nat quoniam fragili natura praedita constant,\ndiscrepat aeternum tempus potuisse manere\ninnumerabilibus plagis vexata per aevom.\nDenique iam quoniam generatim reddita finis\ncrescendi rebus constat vitamque tenendi,\net quid quaeque queant per foedera naturai,\nquid porro nequeant, sancitum quando quidem extat,\nnec commutatur quicquam, quin omnia constant\nusque adeo, variae volucres ut in ordine cunctae\nostendant maculas generalis corpore inesse,\ninmutabilis materiae quoque corpus habere\ndebent ni mirum; nam si primordia rerum\ncommutari aliqua possent ratione revicta,\nincertum quoque iam constet quid possit oriri,\nquid nequeat, finita potestas denique cuique\nqua nam sit ratione atque alte terminus haerens,\nnec totiens possent generatim saecla referre\nnaturam mores victum motusque parentum.\nTum porro quoniam est extremum quodque cacumen\ncorporis illius, quod nostri cernere sensus\niam nequeunt, id ni mirum sine partibus extat\net minima constat natura nec fuit umquam\nper se secretum neque post hac esse valebit,\nalterius quoniamst ipsum pars primaque et una,\ninde aliae atque aliae similes ex ordine partes\nagmine condenso naturam corporis explent;\nquae quoniam per se nequeunt constare, necessest\nhaerere unde queant nulla ratione revelli.\nsunt igitur solida primordia simplicitate,\nquae minimis stipata cohaerent partibus arte.\nnon ex illorum conventu conciliata,\nsed magis aeterna pollentia simplicitate,\nunde neque avelli quicquam neque deminui iam\nconcedit natura reservans semina rebus.\nPraeterea nisi erit minimum, parvissima quaeque\ncorpora constabunt ex partibus infinitis,\nquippe ubi dimidiae partis pars semper habebit\ndimidiam partem nec res praefiniet ulla.\nergo rerum inter summam minimamque quod escit,\nnil erit ut distet; nam quamvis funditus omnis\nsumma sit infinita, tamen, parvissima quae sunt,\nex infinitis constabunt partibus aeque.\nquod quoniam ratio reclamat vera negatque\ncredere posse animum, victus fateare necessest\nesse ea quae nullis iam praedita partibus extent\net minima constent natura. quae quoniam sunt,\nilla quoque esse tibi solida atque aeterna fatendum.\nDenique si minimas in partis cuncta resolvi\ncogere consuesset rerum natura creatrix,\niam nihil ex illis eadem reparare valeret\npropterea quia, quae nullis sunt partibus aucta,\nnon possunt ea quae debet genitalis habere\nmateries, varios conexus pondera plagas\nconcursus motus, per quas res quaeque geruntur.\nQuapropter qui materiem rerum esse putarunt\nignem atque ex igni summam consistere solo,\nmagno opere a vera lapsi ratione videntur.\nHeraclitus init quorum dux proelia primus,\nclarus ob obscuram linguam magis inter inanis\nquamde gravis inter Graios, qui vera requirunt;\nomnia enim stolidi magis admirantur amantque,\ninversis quae sub verbis latitantia cernunt,\nveraque constituunt quae belle tangere possunt\nauris et lepido quae sunt fucata sonore.\nNam cur tam variae res possent esse, requiro,\nex uno si sunt igni puroque creatae?\nnil prodesset enim calidum denserier ignem\nnec rare fieri, si partes ignis eandem\nnaturam quam totus habet super ignis haberent.\nacrior ardor enim conductis partibus esset,\nlanguidior porro disiectis disque supatis.\namplius hoc fieri nihil est quod posse rearis\ntalibus in causis, ne dum variantia rerum\ntanta queat densis rarisque ex ignibus esse.\nId quoque: si faciant admixtum rebus inane,\ndenseri poterunt ignes rarique relinqui;\nsed quia multa sibi cernunt contraria quae sint\net fugitant in rebus inane relinquere purum,\nardua dum metuunt, amittunt vera viai\nnec rursum cernunt exempto rebus inane\nomnia denseri fierique ex omnibus unum\ncorpus, nil ab se quod possit mittere raptim,\naestifer ignis uti lumen iacit atque vaporem,\nut videas non e stipatis partibus esse.\nQuod si forte alia credunt ratione potesse\nignis in coetu stingui mutareque corpus,\nscilicet ex nulla facere id si parte reparcent,\noccidet ad nihilum ni mirum funditus ardor\nomnis et e nihilo fient quae cumque creantur;\nnam quod cumque suis mutatum finibus exit,\ncontinuo hoc mors est illius quod fuit ante.\nproinde aliquid superare necesse est incolume ollis,\nne tibi res redeant ad nilum funditus omnes\nde nihiloque renata vigescat copia rerum.\nNunc igitur quoniam certissima corpora quaedam\nsunt, quae conservant naturam semper eandem,\nquorum abitu aut aditu mutatoque ordine mutant\nnaturam res et convertunt corpora sese,\nscire licet non esse haec ignea corpora rerum.\nnil referret enim quaedam decedere, abire\natque alia adtribui mutarique ordine quaedam,\nsi tamen ardoris naturam cuncta tenerent;\nignis enim foret omnimodis quod cumque crearet.\nverum, ut opinor, itast: sunt quaedam corpora, quorum\nconcursus motus ordo positura figurae\nefficiunt ignis mutatoque ordine mutant\nnaturam neque sunt igni simulata neque ulli\npraeterea rei quae corpora mittere possit\nsensibus et nostros adiectu tangere tactus.\ndicere porro ignem res omnis esse neque ullam\nrem veram in numero rerum constare nisi ignem,\nquod facit hic idem, perdelirum esse videtur.\nnam contra sensus ab sensibus ipse repugnat\net labefactat eos, unde omnia credita pendent,\nunde hic cognitus est ipsi quem nominat ignem;\ncredit enim sensus ignem cognoscere vere,\ncetera non credit, quae nilo clara minus sunt.\nquod mihi cum vanum tum delirum esse videtur;\nquo referemus enim? quid nobis certius ipsis\nsensibus esse potest, qui vera ac falsa notemus?\nPraeterea quare quisquam magis omnia tollat\net velit ardoris naturam linquere solam,\nquam neget esse ignis, aliam tamen esse relinquat?\naequa videtur enim dementia dicere utrumque.\nQuapropter qui materiem rerum esse putarunt\nignem atque ex igni summam consistere posse,\net qui principium gignundis aera rebus\nconstituere aut umorem qui cumque putarunt\nfingere res ipsum per se terramve creare\nomnia et in rerum naturas vertier omnis,\nmagno opere a vero longe derrasse videntur.\nadde etiam qui conduplicant primordia rerum\naera iungentes igni terramque liquori,\net qui quattuor ex rebus posse omnia rentur\nex igni terra atque anima procrescere et imbri.\nquorum Acragantinus cum primis Empedocles est,\ninsula quem triquetris terrarum gessit in oris,\nquam fluitans circum magnis anfractibus aequor\nIonium glaucis aspargit virus ab undis\nangustoque fretu rapidum mare dividit undis\nAeoliae terrarum oras a finibus eius.\nhic est vasta Charybdis et hic Aetnaea minantur\nmurmura flammarum rursum se colligere iras,\nfaucibus eruptos iterum vis ut vomat ignis\nad caelumque ferat flammai fulgura rursum.\nquae cum magna modis multis miranda videtur\ngentibus humanis regio visendaque fertur\nrebus opima bonis, multa munita virum vi,\nnil tamen hoc habuisse viro praeclarius in se\nnec sanctum magis et mirum carumque videtur.\ncarmina quin etiam divini pectoris eius\nvociferantur et exponunt praeclara reperta,\nut vix humana videatur stirpe creatus.\nHic tamen et supra quos diximus inferiores\npartibus egregie multis multoque minores,\nquamquam multa bene ac divinitus invenientes\nex adyto tam quam cordis responsa dedere\nsanctius et multo certa ratione magis quam\nPythia quae tripodi a Phoebi lauroque profatur,\nprincipiis tamen in rerum fecere ruinas\net graviter magni magno cecidere ibi casu.\nPrimum quod motus exempto rebus inani\nconstituunt et res mollis rarasque relinquunt\naera solem ignem terras animalia frugis\nnec tamen admiscent in eorum corpus inane;\ndeinde quod omnino finem non esse secandis\ncorporibus facient neque pausam stare fragori\nnec prorsum in rebus minimum consistere quicquam,\ncum videamus id extremum cuiusque cacumen\nesse quod ad sensus nostros minimum esse videtur,\nconicere ut possis ex hoc, quae cernere non quis\nextremum quod habent, minimum consistere rerum.\nHuc accedit item, quoniam primordia rerum\nmollia constituunt, quae nos nativa videmus\nesse et mortali cum corpore, funditus ut qui\ndebeat ad nihilum iam rerum summa reverti\nde nihiloque renata vigescere copia rerum;\nquorum utrumque quid a vero iam distet habebis.\nDeinde inimica modis multis sunt atque veneno\nipsa sibi inter se; quare aut congressa peribunt\naut ita diffugient, ut tempestate coacta\nfulmina diffugere atque imbris ventosque videmus.\nDenique quattuor ex rebus si cuncta creantur\natque in eas rursum res omnia dissoluuntur,\nqui magis illa queunt rerum primordia dici\nquam contra res illorum retroque putari?\nalternis gignuntur enim mutantque colorem\net totam inter se naturam tempore ab omni.\nfulmina diffugere atque imbris ventosque videmus.\nsin ita forte putas ignis terraeque coire\ncorpus et aerias auras roremque liquoris,\nnil in concilio naturam ut mutet eorum,\nnulla tibi ex illis poterit res esse creata,\nnon animans, non exanimo cum corpore, ut arbos;\nquippe suam quicque in coetu variantis acervi\nnaturam ostendet mixtusque videbitur aer\ncum terra simul et quodam cum rore manere.\nat primordia gignundis in rebus oportet\nnaturam clandestinam caecamque adhibere,\nemineat ne quid, quod contra pugnet et obstet\nquo minus esse queat proprie quodcumque creatur.\nQuin etiam repetunt a caelo atque ignibus eius\net primum faciunt ignem se vertere in auras\naeris, hinc imbrem gigni terramque creari\nex imbri retroque a terra cuncta reverti,\numorem primum, post aera, deinde calorem,\nnec cessare haec inter se mutare, meare\na caelo ad terram, de terra ad sidera mundi.\nquod facere haud ullo debent primordia pacto.\nimmutabile enim quiddam superare necessest,\nne res ad nihilum redigantur funditus omnes;\nnam quod cumque suis mutatum finibus exit,\ncontinuo hoc mors est illius quod fuit ante.\nquapropter quoniam quae paulo diximus ante\nin commutatum veniunt, constare necessest\nex aliis ea, quae nequeant convertier usquam,\nne tibi res redeant ad nilum funditus omnis;\nquin potius tali natura praedita quaedam\ncorpora constituas, ignem si forte crearint,\nposse eadem demptis paucis paucisque tributis,\nordine mutato et motu, facere aeris auras,\nsic alias aliis rebus mutarier omnis?\n'At manifesta palam res indicat' inquis 'in auras\naeris e terra res omnis crescere alique;\net nisi tempestas indulget tempore fausto\nimbribus, ut tabe nimborum arbusta vacillent,\nsolque sua pro parte fovet tribuitque calorem,\ncrescere non possint fruges arbusta animantis.'\nscilicet et nisi nos cibus aridus et tener umor\nadiuvet, amisso iam corpore vita quoque omnis\nomnibus e nervis atque ossibus exsoluatur;\nadiutamur enim dubio procul atque alimur nos\ncertis ab rebus, certis aliae atque aliae res.\nni mirum quia multa modis communia multis\nmultarum rerum in rebus primordia mixta\nsunt, ideo variis variae res rebus aluntur.\natque eadem magni refert primordia saepe\ncum quibus et quali positura contineantur\net quos inter se dent motus accipiantque;\nnamque eadem caelum mare terras flumina solem\nconstituunt, eadem fruges arbusta animantis,\nverum aliis alioque modo commixta moventur.\nquin etiam passim nostris in versibus ipsis\nmulta elementa vides multis communia verbis,\ncum tamen inter se versus ac verba necessest\nconfiteare et re et sonitu distare sonanti.\ntantum elementa queunt permutato ordine solo;\nat rerum quae sunt primordia, plura adhibere\npossunt unde queant variae res quaeque creari.\nNunc et Anaxagorae scrutemur homoeomerian\nquam Grai memorant nec nostra dicere lingua\nconcedit nobis patrii sermonis egestas,\nsed tamen ipsam rem facilest exponere verbis.\nprincipio, rerum quam dicit homoeomerian,\nossa videlicet e pauxillis atque minutis\nossibus hic et de pauxillis atque minutis\nvisceribus viscus gigni sanguenque creari\nsanguinis inter se multis coeuntibus guttis\nex aurique putat micis consistere posse\naurum et de terris terram concrescere parvis,\nignibus ex ignis, umorem umoribus esse,\ncetera consimili fingit ratione putatque.\nnec tamen esse ulla de parte in rebus inane\nconcedit neque corporibus finem esse secandis.\nquare in utraque mihi pariter ratione videtur\nerrare atque illi, supra quos diximus ante.\nAdde quod inbecilla nimis primordia fingit;\nsi primordia sunt, simili quae praedita constant\nnatura atque ipsae res sunt aequeque laborant\net pereunt, neque ab exitio res ulla refrenat.\nnam quid in oppressu valido durabit eorum,\nut mortem effugiat, leti sub dentibus ipsis?\nignis an umor an aura? quid horum? sanguen an ossa?\nnil ut opinor, ubi ex aequo res funditus omnis\ntam mortalis erit quam quae manifesta videmus\nex oculis nostris aliqua vi victa perire.\nat neque reccidere ad nihilum res posse neque autem\ncrescere de nihilo testor res ante probatas.\nPraeterea quoniam cibus auget corpus alitque,\nscire licet nobis venas et sanguen et ossa\n* * *\nsive cibos omnis commixto corpore dicent\nesse et habere in se nervorum corpora parva\nossaque et omnino venas partisque cruoris,\nfiet uti cibus omnis et aridus et liquor ipse\nex alienigenis rebus constare putetur,\nossibus et nervis sanieque et sanguine mixto.\nPraeterea quae cumque e terra corpora crescunt,\nsi sunt in terris, terram constare necessest\nex alienigenis, quae terris exoriuntur.\ntransfer item, totidem verbis utare licebit:\nin lignis si flamma latet fumusque cinisque,\nex alienigenis consistant ligna necessest,\npraeterea tellus quae corpora cumque alit auget\nex alienigenis, quae lignis exoriuntur.\nLinquitur hic quaedam latitandi copia tenvis,\nid quod Anaxagoras sibi sumit, ut omnibus omnis\nres putet inmixtas rebus latitare, sed illud\napparere unum, cuius sint plurima mixta\net magis in promptu primaque in fronte locata.\nquod tamen a vera longe ratione repulsumst;\nconveniebat enim fruges quoque saepe, minaci\nrobore cum in saxi franguntur, mittere signum\nsanguinis aut aliquid, nostro quae corpore aluntur.\ncum lapidi in lapidem terimus, manare cruorem\nconsimili ratione herbis quoque saepe decebat,\net latices dulcis guttas similique sapore\nmittere, lanigerae quali sunt ubere lactis,\nscilicet et glebis terrarum saepe friatis\nherbarum genera et fruges frondesque videri\ndispertita inter terram latitare minute,\npostremo in lignis cinerem fumumque videri,\ncum praefracta forent, ignisque latere minutos.\nquorum nil fieri quoniam manifesta docet res,\nscire licet non esse in rebus res ita mixtas,\nverum semina multimodis inmixta latere\nmultarum rerum in rebus communia debent.\n'At saepe in magnis fit montibus' inquis 'ut altis\narboribus vicina cacumina summa terantur\ninter se validis facere id cogentibus austris,\ndonec flammai fulserunt flore coorto.'\nscilicet et non est lignis tamen insitus ignis,\nverum semina sunt ardoris multa, terendo\nquae cum confluxere, creant incendia silvis.\nquod si facta foret silvis abscondita flamma,\nnon possent ullum tempus celarier ignes,\nconficerent volgo silvas, arbusta cremarent.\niamne vides igitur, paulo quod diximus ante,\npermagni referre eadem primordia saepe\ncum quibus et quali positura contineantur\net quos inter se dent motus accipiantque,\natque eadem paulo inter se mutata creare\nignes et lignum? quo pacto verba quoque ipsa\ninter se paulo mutatis sunt elementis,\ncum ligna atque ignes distincta voce notemus.\nDenique iam quae cumque in rebus cernis apertis\nsi fieri non posse putas, quin materiai\ncorpora consimili natura praedita fingas,\nhac ratione tibi pereunt primordia rerum:\nfiet uti risu tremulo concussa cachinnent\net lacrimis salsis umectent ora genasque.\nNunc age, quod super est, cognosce et clarius audi.\nnec me animi fallit quam sint obscura; sed acri\npercussit thyrso laudis spes magna meum cor\net simul incussit suavem mi in pectus amorem\nMusarum, quo nunc instinctus mente vigenti\navia Pieridum peragro loca nullius ante\ntrita solo. iuvat integros accedere fontis\natque haurire iuvatque novos decerpere flores\ninsignemque meo capiti petere inde coronam,\nunde prius nulli velarint tempora Musae;\nprimum quod magnis doceo de rebus et artis\nreligionum animum nodis exsolvere pergo,\ndeinde quod obscura de re tam lucida pango\ncarmina musaeo contingens cuncta lepore.\nid quoque enim non ab nulla ratione videtur;\nsed vel uti pueris absinthia taetra medentes\ncum dare conantur, prius oras pocula circum\ncontingunt mellis dulci flavoque liquore,\nut puerorum aetas inprovida ludificetur\nlabrorum tenus, interea perpotet amarum\nabsinthi laticem deceptaque non capiatur,\nsed potius tali facto recreata valescat,\nsic ego nunc, quoniam haec ratio plerumque videtur\ntristior esse quibus non est tractata, retroque\nvolgus abhorret ab hac, volui tibi suaviloquenti\ncarmine Pierio rationem exponere nostram\net quasi musaeo dulci contingere melle,\nsi tibi forte animum tali ratione tenere\nversibus in nostris possem, dum perspicis omnem\nnaturam rerum, qua constet compta figura.\nSed quoniam docui solidissima materiai\ncorpora perpetuo volitare invicta per aevom,\nnunc age, summai quaedam sit finis eorum\nnecne sit, evolvamus; item quod inane repertumst\nseu locus ac spatium, res in quo quaeque gerantur,\npervideamus utrum finitum funditus omne\nconstet an immensum pateat vasteque profundum.\nOmne quod est igitur nulla regione viarum\nfinitumst; namque extremum debebat habere.\nextremum porro nullius posse videtur\nesse, nisi ultra sit quod finiat, ut videatur\nquo non longius haec sensus natura sequatur.\nnunc extra summam quoniam nihil esse fatendum,\nnon habet extremum, caret ergo fine modoque.\nnec refert quibus adsistas regionibus eius;\nusque adeo, quem quisque locum possedit, in omnis\ntantundem partis infinitum omne relinquit.\nPraeterea si iam finitum constituatur\nomne quod est spatium, si quis procurrat ad oras\nultimus extremas iaciatque volatile telum,\nid validis utrum contortum viribus ire\nquo fuerit missum mavis longeque volare,\nan prohibere aliquid censes obstareque posse?\nalterutrum fatearis enim sumasque necessest.\nquorum utrumque tibi effugium praecludit et omne\ncogit ut exempta concedas fine patere.\nnam sive est aliquid quod probeat efficiatque\nquo minus quo missum est veniat finique locet se,\nsive foras fertur, non est a fine profectum.\nhoc pacto sequar atque, oras ubi cumque locaris\nextremas, quaeram: quid telo denique fiet?\nfiet uti nusquam possit consistere finis\neffugiumque fugae prolatet copia semper.\nPraeterea spatium summai totius omne\nundique si inclusum certis consisteret oris\nfinitumque foret, iam copia materiai\nundique ponderibus solidis confluxet ad imum\nnec res ulla geri sub caeli tegmine posset\nnec foret omnino caelum neque lumina solis,\nquippe ubi materies omnis cumulata iaceret\nex infinito iam tempore subsidendo.\nat nunc ni mirum requies data principiorum\ncorporibus nullast, quia nil est funditus imum,\nquo quasi confluere et sedes ubi ponere possint.\nsemper in adsiduo motu res quaeque geruntur\npartibus in cunctis, infernaque suppeditantur\nex infinito cita corpora materiai.\nPostremo ante oculos res rem finire videtur;\naer dissaepit collis atque aera montes,\nterra mare et contra mare terras terminat omnis;\nomne quidem vero nihil est quod finiat extra.\nest igitur natura loci spatiumque profundi,\nquod neque clara suo percurrere fulmina cursu\nperpetuo possint aevi labentia tractu\nnec prorsum facere ut restet minus ire meando;\nusque adeo passim patet ingens copia rebus\nfinibus exemptis in cunctas undique partis.\nIpsa modum porro sibi rerum summa parare\nne possit, natura tenet, quae corpus inane\net quod inane autem est finiri corpore cogit,\nut sic alternis infinita omnia reddat,\naut etiam alterutrum, nisi terminet alterum eorum,\nsimplice natura pateat tamen inmoderatum,\nnec mare nec tellus neque caeli lucida templa\nnec mortale genus nec divum corpora sancta\nexiguum possent horai sistere tempus;\nnam dispulsa suo de coetu materiai\ncopia ferretur magnum per inane soluta,\nsive adeo potius numquam concreta creasset\nullam rem, quoniam cogi disiecta nequisset.\nnam certe neque consilio primordia rerum\nordine se suo quaeque sagaci mente locarunt\nnec quos quaeque darent motus pepigere profecto\nsed quia multa modis multis mutata per omne\nex infinito vexantur percita plagis,\nomne genus motus et coetus experiundo\ntandem deveniunt in talis disposituras,\nqualibus haec rerum consistit summa creata,\net multos etiam magnos servata per annos\nut semel in motus coniectast convenientis,\nefficit ut largis avidum mare fluminis undis\nintegrent amnes et solis terra vapore\nfota novet fetus summissaque gens animantum\nfloreat et vivant labentis aetheris ignes.\nquod nullo facerent pacto, nisi materiai\nex infinito suboriri copia posset,\nunde amissa solent reparare in tempore quaeque.\nnam vel uti privata cibo natura animantum\ndiffluit amittens corpus, sic omnia debent\ndissolui simul ac defecit suppeditare\nmateries aliqua ratione aversa viai.\nnec plagae possunt extrinsecus undique summam\nconservare omnem, quae cumque est conciliata.\ncudere enim crebro possunt partemque morari,\ndum veniant aliae ac suppleri summa queatur;\ninter dum resilire tamen coguntur et una\nprincipiis rerum spatium tempusque fugai\nlargiri, ut possint a coetu libera ferri.\nquare etiam atque etiam suboriri multa necessest,\net tamen ut plagae quoque possint suppetere ipsae,\ninfinita opus est vis undique materiai.\nIllud in his rebus longe fuge credere, Memmi,\nin medium summae quod dicunt omnia niti\natque ideo mundi naturam stare sine ullis\nictibus externis neque quoquam posse resolvi\nsumma atque ima, quod in medium sint omnia nixa,\nipsum si quicquam posse in se sistere credis,\net quae pondera sunt sub terris omnia sursum\nnitier in terraque retro requiescere posta,\nut per aquas quae nunc rerum simulacra videmus;\net simili ratione animalia suppa vagari\ncontendunt neque posse e terris in loca caeli\nreccidere inferiora magis quam corpora nostra\nsponte sua possint in caeli templa volare;\nilli cum videant solem, nos sidera noctis\ncernere et alternis nobiscum tempora caeli\ndividere et noctes parilis agitare diebus.\nsed vanus stolidis haec * * *\namplexi quod habent perv * * *\nnam medium nihil esse potest * * *\ninfinita; neque omnino, si iam medium sit,\npossit ibi quicquam consistere * * *\nquam quavis alia longe ratione * * *\nomnis enim locus ac spatium, quod inane vocamus,\nper medium, per non medium, concedere debet\naeque ponderibus, motus qua cumque feruntur.\nnec quisquam locus est, quo corpora cum venerunt,\nponderis amissa vi possint stare in inani;\nnec quod inane autem est ulli subsistere debet,\nquin, sua quod natura petit, concedere pergat.\nhaud igitur possunt tali ratione teneri\nres in concilium medii cuppedine victae.\nPraeterea quoniam non omnia corpora fingunt\nin medium niti, sed terrarum atque liquoris\numorem ponti magnasque e montibus undas,\net quasi terreno quae corpore contineantur,\nat contra tenuis exponunt aeris auras\net calidos simul a medio differrier ignis,\natque ideo totum circum tremere aethera signis\net solis flammam per caeli caerula pasci,\nquod calor a medio fugiens se ibi conligat omnis,\nnec prorsum arboribus summos frondescere ramos\nposse, nisi a terris paulatim cuique cibatum\n\n\n\n\n\n\n\n\nne volucri ritu flammarum moenia mundi\ndiffugiant subito magnum per inane soluta\net ne cetera consimili ratione sequantur\nneve ruant caeli tonitralia templa superne\nterraque se pedibus raptim subducat et omnis\ninter permixtas rerum caelique ruinas\ncorpora solventes abeat per inane profundum,\ntemporis ut puncto nihil extet reliquiarum\ndesertum praeter spatium et primordia caeca.\nnam qua cumque prius de parti corpora desse\nconstitues, haec rebus erit pars ianua leti,\nhac se turba foras dabit omnis materiai.\nHaec sic pernosces parva perductus opella;\nnamque alid ex alio clarescet nec tibi caeca\nnox iter eripiet, quin ultima naturai\npervideas: ita res accendent lumina rebus.\nSuave, mari magno turbantibus aequora ventis\ne terra magnum alterius spectare laborem;\nnon quia vexari quemquamst iucunda voluptas,\nsed quibus ipse malis careas quia cernere suavest.\nsuave etiam belli certamina magna tueri\nper campos instructa tua sine parte pericli;\nsed nihil dulcius est, bene quam munita tenere\nedita doctrina sapientum templa serena,\ndespicere unde queas alios passimque videre\nerrare atque viam palantis quaerere vitae,\ncertare ingenio, contendere nobilitate,\nnoctes atque dies niti praestante labore\nad summas emergere opes rerumque potiri.\no miseras hominum mentes, o pectora caeca!\nqualibus in tenebris vitae quantisque periclis\ndegitur hoc aevi quod cumquest! nonne videre\nnihil aliud sibi naturam latrare, nisi ut qui\ncorpore seiunctus dolor absit, mente fruatur\niucundo sensu cura semota metuque?\nergo corpoream ad naturam pauca videmus\nesse opus omnino: quae demant cumque dolorem,\ndelicias quoque uti multas substernere possint\ngratius inter dum, neque natura ipsa requirit,\nsi non aurea sunt iuvenum simulacra per aedes\nlampadas igniferas manibus retinentia dextris,\nlumina nocturnis epulis ut suppeditentur,\nnec domus argento fulget auroque renidet\nnec citharae reboant laqueata aurataque templa,\ncum tamen inter se prostrati in gramine molli\npropter aquae rivum sub ramis arboris altae\nnon magnis opibus iucunde corpora curant,\npraesertim cum tempestas adridet et anni\ntempora conspergunt viridantis floribus herbas.\nnec calidae citius decedunt corpore febres,\ntextilibus si in picturis ostroque rubenti\niacteris, quam si in plebeia veste cubandum est.\nquapropter quoniam nihil nostro in corpore gazae\nproficiunt neque nobilitas nec gloria regni,\nquod super est, animo quoque nil prodesse putandum;\nsi non forte tuas legiones per loca campi\nfervere cum videas belli simulacra cientis,\nsubsidiis magnis et opum vi constabilitas,\nornatas armis stlattas pariterque animatas,\nhis tibi tum rebus timefactae religiones\neffugiunt animo pavidae mortisque timores\ntum vacuum pectus lincunt curaque solutum.\nquod si ridicula haec ludibriaque esse videmus,\nre veraque metus hominum curaeque sequaces\nnec metuunt sonitus armorum nec fera tela\naudacterque inter reges rerumque potentis\nversantur neque fulgorem reverentur ab auro\nnec clarum vestis splendorem purpureai,\nquid dubitas quin omnis sit haec rationis potestas,\nomnis cum in tenebris praesertim vita laboret?\nnam vel uti pueri trepidant atque omnia caecis\nin tenebris metuunt, sic nos in luce timemus\ninter dum, nihilo quae sunt metuenda magis quam\nquae pueri in tenebris pavitant finguntque futura.\nhunc igitur terrorem animi tenebrasque necessest\nnon radii solis neque lucida tela diei\ndiscutiant, sed naturae species ratioque.\nNunc age, quo motu genitalia materiai\ncorpora res varias gignant genitasque resolvant\net qua vi facere id cogantur quaeque sit ollis\nreddita mobilitas magnum per inane meandi,\nexpediam: tu te dictis praebere memento.\nnam certe non inter se stipata cohaeret\nmateries, quoniam minui rem quamque videmus\net quasi longinquo fluere omnia cernimus aevo\nex oculisque vetustatem subducere nostris,\ncum tamen incolumis videatur summa manere\npropterea quia, quae decedunt corpora cuique,\nunde abeunt minuunt, quo venere augmine donant.\nilla senescere, at haec contra florescere cogunt,\nnec remorantur ibi. sic rerum summa novatur\nsemper, et inter se mortales mutua vivunt.\naugescunt aliae gentes, aliae minuuntur,\ninque brevi spatio mutantur saecla animantum\net quasi cursores vitai lampada tradunt.\nSi cessare putas rerum primordia posse\ncessandoque novos rerum progignere motus,\navius a vera longe ratione vagaris.\nnam quoniam per inane vagantur, cuncta necessest\naut gravitate sua ferri primordia rerum\naut ictu forte alterius. nam cum cita saepe\nobvia conflixere, fit ut diversa repente\ndissiliant; neque enim mirum, durissima quae sint\nponderibus solidis neque quicquam a tergibus obstet.\net quo iactari magis omnia materiai\ncorpora pervideas, reminiscere totius imum\nnil esse in summa, neque habere ubi corpora prima\nconsistant, quoniam spatium sine fine modoquest\ninmensumque patere in cunctas undique partis\npluribus ostendi et certa ratione probatumst.\nquod quoniam constat, ni mirum nulla quies est\nreddita corporibus primis per inane profundum,\nsed magis adsiduo varioque exercita motu\npartim intervallis magnis confulta resultant,\npars etiam brevibus spatiis vexantur ab ictu.\net quae cumque magis condenso conciliatu\nexiguis intervallis convecta resultant,\nindupedita suis perplexis ipsa figuris,\nhaec validas saxi radices et fera ferri\ncorpora constituunt et cetera de genere horum.\npaucula quae porro magnum per inane vagantur,\ncetera dissiliunt longe longeque recursant\nin magnis intervallis; haec aera rarum\nsufficiunt nobis et splendida lumina solis.\nmultaque praeterea magnum per inane vagantur,\nconciliis rerum quae sunt reiecta nec usquam\nconsociare etiam motus potuere recepta.\nCuius, uti memoro, rei simulacrum et imago\nante oculos semper nobis versatur et instat.\ncontemplator enim, cum solis lumina cumque\ninserti fundunt radii per opaca domorum:\nmulta minuta modis multis per inane videbis\ncorpora misceri radiorum lumine in ipso\net vel ut aeterno certamine proelia pugnas\nedere turmatim certantia nec dare pausam,\nconciliis et discidiis exercita crebris;\nconicere ut possis ex hoc, primordia rerum\nquale sit in magno iactari semper inani.\ndum taxat, rerum magnarum parva potest res\nexemplare dare et vestigia notitiai.\nHoc etiam magis haec animum te advertere par est\ncorpora quae in solis radiis turbare videntur,\nquod tales turbae motus quoque materiai\nsignificant clandestinos caecosque subesse.\nmulta videbis enim plagis ibi percita caecis\ncommutare viam retroque repulsa reverti\nnunc huc nunc illuc in cunctas undique partis.\nscilicet hic a principiis est omnibus error.\nprima moventur enim per se primordia rerum,\ninde ea quae parvo sunt corpora conciliatu\net quasi proxima sunt ad viris principiorum,\nictibus illorum caecis inpulsa cientur,\nipsaque proporro paulo maiora lacessunt.\nsic a principiis ascendit motus et exit\npaulatim nostros ad sensus, ut moveantur\nilla quoque, in solis quae lumine cernere quimus\nnec quibus id faciant plagis apparet aperte.\nNunc quae mobilitas sit reddita materiai\ncorporibus, paucis licet hinc cognoscere, Memmi.\nprimum aurora novo cum spargit lumine terras\net variae volucres nemora avia pervolitantes\naera per tenerum liquidis loca vocibus opplent,\nquam subito soleat sol ortus tempore tali\nconvestire sua perfundens omnia luce,\nomnibus in promptu manifestumque esse videmus.\nat vapor is, quem sol mittit, lumenque serenum\nnon per inane meat vacuum; quo tardius ire\ncogitur, aerias quasi dum diverberat undas;\nnec singillatim corpuscula quaeque vaporis\nsed complexa meant inter se conque globata;\nqua propter simul inter se retrahuntur et extra\nofficiuntur, uti cogantur tardius ire.\nat quae sunt solida primordia simplicitate,\ncum per inane meant vacuum nec res remoratur\nulla foris atque ipsa suis e partibus unum,\nunum, in quem coepere, locum conixa feruntur,\ndebent ni mirum praecellere mobilitate\net multo citius ferri quam lumina solis\nmultiplexque loci spatium transcurrere eodem\ntempore quo solis pervolgant fulgura caelum.\n* * *\nnec persectari primordia singula quaeque,\nut videant qua quicque geratur cum ratione.\nAt quidam contra haec, ignari materiai,\nnaturam non posse deum sine numine reddunt\ntanto opere humanis rationibus atmoderate\ntempora mutare annorum frugesque creare\net iam cetera, mortalis quae suadet adire\nipsaque deducit dux vitae dia voluptas\net res per Veneris blanditur saecla propagent,\nne genus occidat humanum. quorum omnia causa\nconstituisse deos cum fingunt, omnibus rebus\nmagno opere a vera lapsi ratione videntur.\nnam quamvis rerum ignorem primordia quae sint,\nhoc tamen ex ipsis caeli rationibus ausim\nconfirmare aliisque ex rebus reddere multis,\nnequaquam nobis divinitus esse creatam\nnaturam mundi: tanta stat praedita culpa.\nquae tibi posterius, Memmi, faciemus aperta;\nnunc id quod super est de motibus expediemus.\nNunc locus est, ut opinor, in his illud quoque rebus\nconfirmare tibi, nullam rem posse sua vi\ncorpoream sursum ferri sursumque meare.\nne tibi dent in eo flammarum corpora frudem;\nsursus enim versus gignuntur et augmina sumunt\net sursum nitidae fruges arbustaque crescunt,\npondera, quantum in se est, cum deorsum cuncta ferantur.\nnec cum subsiliunt ignes ad tecta domorum\net celeri flamma degustant tigna trabesque,\nsponte sua facere id sine vi subiecta putandum est.\nquod genus e nostro com missus corpore sanguis\nemicat exultans alte spargitque cruorem.\nnonne vides etiam quanta vi tigna trabesque\nrespuat umor aquae? nam quo magis ursimus altum\nderecta et magna vi multi pressimus aegre,\ntam cupide sursum removet magis atque remittit,\nplus ut parte foras emergant exiliantque.\nnec tamen haec, quantum est in se, dubitamus, opinor,\nquin vacuum per inane deorsum cuncta ferantur.\nsic igitur debent flammae quoque posse per auras\naeris expressae sursum succedere, quamquam\npondera, quantum in se est, deorsum deducere pugnent.\nnocturnasque faces caeli sublime volantis\nnonne vides longos flammarum ducere tractus\nin quas cumque dedit partis natura meatum?\nnon cadere in terras stellas et sidera cernis?\nsol etiam caeli de vertice dissipat omnis\nardorem in partis et lumine conserit arva;\nin terras igitur quoque solis vergitur ardor.\ntransversosque volare per imbris fulmina cernis,\nnunc hinc nunc illinc abrupti nubibus ignes\nconcursant; cadit in terras vis flammea volgo.\nIllud in his quoque te rebus cognoscere avemus,\ncorpora cum deorsum rectum per inane feruntur\nponderibus propriis, incerto tempore ferme\nincertisque locis spatio depellere paulum,\ntantum quod momen mutatum dicere possis.\nquod nisi declinare solerent, omnia deorsum\nimbris uti guttae caderent per inane profundum\nnec foret offensus natus nec plaga creata\nprincipiis; ita nihil umquam natura creasset.\nQuod si forte aliquis credit graviora potesse\ncorpora, quo citius rectum per inane feruntur,\nincidere ex supero levioribus atque ita plagas\ngignere, quae possint genitalis reddere motus,\navius a vera longe ratione recedit.\nnam per aquas quae cumque cadunt atque aera rarum,\nhaec pro ponderibus casus celerare necessest\npropterea quia corpus aquae naturaque tenvis\naeris haud possunt aeque rem quamque morari,\nsed citius cedunt gravioribus exsuperata;\nat contra nulli de nulla parte neque ullo\ntempore inane potest vacuum subsistere rei,\nquin, sua quod natura petit, concedere pergat;\nomnia qua propter debent per inane quietum\naeque ponderibus non aequis concita ferri.\nhaud igitur poterunt levioribus incidere umquam\nex supero graviora neque ictus gignere per se,\nqui varient motus, per quos natura gerat res.\nquare etiam atque etiam paulum inclinare necessest\ncorpora; nec plus quam minimum, ne fingere motus\nobliquos videamur et id res vera refutet.\nnamque hoc in promptu manifestumque esse videmus,\npondera, quantum in se est, non posse obliqua meare,\nex supero cum praecipitant, quod cernere possis;\nsed nihil omnino recta regione viai\ndeclinare quis est qui possit cernere sese?\nDenique si semper motu conectitur omnis\net vetere exoritur motus novus ordine certo\nnec declinando faciunt primordia motus\nprincipium quoddam, quod fati foedera rumpat,\nex infinito ne causam causa sequatur,\nlibera per terras unde haec animantibus exstat,\nunde est haec, inquam, fatis avolsa voluntas,\nper quam progredimur quo ducit quemque voluptas,\ndeclinamus item motus nec tempore certo\nnec regione loci certa, sed ubi ipsa tulit mens?\nnam dubio procul his rebus sua cuique voluntas\nprincipium dat et hinc motus per membra rigantur.\nnonne vides etiam patefactis tempore puncto\ncarceribus non posse tamen prorumpere equorum\nvim cupidam tam de subito quam mens avet ipsa?\nomnis enim totum per corpus materiai\ncopia conciri debet, concita per artus\nomnis ut studium mentis conixa sequatur;\nut videas initum motus a corde creari\nex animique voluntate id procedere primum,\ninde dari porro per totum corpus et artus.\nnec similest ut cum inpulsi procedimus ictu\nviribus alterius magnis magnoque coactu;\nnam tum materiem totius corporis omnem\nperspicuumst nobis invitis ire rapique,\ndonec eam refrenavit per membra voluntas.\niamne vides igitur, quamquam vis extera multos\npellat et invitos cogat procedere saepe\npraecipitesque rapi, tamen esse in pectore nostro\nquiddam quod contra pugnare obstareque possit?\ncuius ad arbitrium quoque copia materiai\ncogitur inter dum flecti per membra per artus\net proiecta refrenatur retroque residit.\nquare in seminibus quoque idem fateare necessest,\nesse aliam praeter plagas et pondera causam\nmotibus, unde haec est nobis innata potestas,\nde nihilo quoniam fieri nihil posse videmus.\npondus enim prohibet ne plagis omnia fiant\nexterna quasi vi; sed ne res ipsa necessum\nintestinum habeat cunctis in rebus agendis\net devicta quasi cogatur ferre patique,\nid facit exiguum clinamen principiorum\nnec regione loci certa nec tempore certo.\nNec stipata magis fuit umquam materiai\ncopia nec porro maioribus intervallis;\nnam neque adaugescit quicquam neque deperit inde.\nqua propter quo nunc in motu principiorum\ncorpora sunt, in eodem ante acta aetate fuere\net post haec semper simili ratione ferentur,\net quae consuerint gigni gignentur eadem\ncondicione et erunt et crescent vique valebunt,\nquantum cuique datum est per foedera naturai.\nnec rerum summam commutare ulla potest vis;\nnam neque quo possit genus ullum materiai\neffugere ex omni quicquam est extra, neque in omne\nunde coorta queat nova vis inrumpere et omnem\nnaturam rerum mutare et vertere motus.\nIllud in his rebus non est mirabile, quare,\nomnia cum rerum primordia sint in motu,\nsumma tamen summa videatur stare quiete,\npraeter quam siquid proprio dat corpore motus.\nomnis enim longe nostris ab sensibus infra\nprimorum natura iacet; qua propter, ubi ipsa\ncernere iam nequeas, motus quoque surpere debent;\npraesertim cum, quae possimus cernere, celent\nsaepe tamen motus spatio diducta locorum.\nnam saepe in colli tondentes pabula laeta\nlanigerae reptant pecudes, quo quamque vocantes\ninvitant herbae gemmantes rore recenti,\net satiati agni ludunt blandeque coruscant;\nomnia quae nobis longe confusa videntur\net velut in viridi candor consistere colli.\npraeterea magnae legiones cum loca cursu\ncamporum complent belli simulacra cientes,\nfulgor ubi ad caelum se tollit totaque circum\naere renidescit tellus supterque virum vi\nexcitur pedibus sonitus clamoreque montes\nicti reiectant voces ad sidera mundi\net circum volitant equites mediosque repente\ntramittunt valido quatientes impete campos;\net tamen est quidam locus altis montibus, unde\nstare videntur et in campis consistere fulgor.\nNunc age, iam deinceps cunctarum exordia rerum\nqualia sint et quam longe distantia formis,\npercipe, multigenis quam sint variata figuris;\nnon quo multa parum simili sint praedita forma,\nsed quia non volgo paria omnibus omnia constant.\nnec mirum; nam cum sit eorum copia tanta,\nut neque finis, uti docui, neque summa sit ulla,\ndebent ni mirum non omnibus omnia prorsum\nesse pari filo similique adfecta figura.\nPraeterea genus humanum mutaeque natantes\nsquamigerum pecudes et laeta armenta feraeque\net variae volucres, laetantia quae loca aquarum\nconcelebrant circum ripas fontisque lacusque,\net quae pervolgant nemora avia pervolitantes,\nquorum unum quidvis generatim sumere perge;\ninvenies tamen inter se differre figuris.\nnec ratione alia proles cognoscere matrem\nnec mater posset prolem; quod posse videmus\nnec minus atque homines inter se nota cluere.\nnam saepe ante deum vitulus delubra decora\nturicremas propter mactatus concidit aras\nsanguinis expirans calidum de pectore flumen;\nat mater viridis saltus orbata peragrans\nnovit humi pedibus vestigia pressa bisulcis,\nomnia convisens oculis loca, si queat usquam\nconspicere amissum fetum, completque querellis\nfrondiferum nemus adsistens et crebra revisit\nad stabulum desiderio perfixa iuvenci,\nnec tenerae salices atque herbae rore vigentes\nfluminaque ulla queunt summis labentia ripis\noblectare animum subitamque avertere curam,\nnec vitulorum aliae species per pabula laeta\nderivare queunt animum curaque levare;\nusque adeo quiddam proprium notumque requirit.\npraeterea teneri tremulis cum vocibus haedi\ncornigeras norunt matres agnique petulci\nbalantum pecudes; ita, quod natura resposcit,\nad sua quisque fere decurrunt ubera lactis.\nPostremo quodvis frumentum non tamen omne\nquidque suo genere inter se simile esse videbis,\nquin intercurrat quaedam distantia formis.\nconcharumque genus parili ratione videmus\npingere telluris gremium, qua mollibus undis\nlitoris incurvi bibulam pavit aequor harenam.\nquare etiam atque etiam simili ratione necessest,\nnatura quoniam constant neque facta manu sunt\nunius ad certam formam primordia rerum,\ndissimili inter se quaedam volitare figura.\nPerfacile est animi ratione exsolvere nobis\nquare fulmineus multo penetralior ignis\nquam noster fluat e taedis terrestribus ortus;\ndicere enim possis caelestem fulminis ignem\nsubtilem magis e parvis constare figuris\natque ideo transire foramina quae nequit ignis\nnoster hic e lignis ortus taedaque creatus.\npraeterea lumen per cornum transit, at imber\nrespuitur. quare, nisi luminis illa minora\ncorpora sunt quam de quibus est liquor almus aquarum?\net quamvis subito per colum vina videmus\nperfluere, at contra tardum cunctatur olivom,\naut quia ni mirum maioribus est elementis\naut magis hamatis inter se perque plicatis,\natque ideo fit uti non tam diducta repente\ninter se possint primordia singula quaeque\nsingula per cuiusque foramina permanare.\nHuc accedit uti mellis lactisque liquores\niucundo sensu linguae tractentur in ore;\nat contra taetra absinthi natura ferique\ncentauri foedo pertorquent ora sapore;\nut facile agnoscas e levibus atque rutundis\nesse ea quae sensus iucunde tangere possunt,\nat contra quae amara atque aspera cumque videntur,\nhaec magis hamatis inter se nexa teneri\nproptereaque solere vias rescindere nostris\nsensibus introituque suo perrumpere corpus.\nomnia postremo bona sensibus et mala tactu\ndissimili inter se pugnant perfecta figura;\nne tu forte putes serrae stridentis acerbum\nhorrorem constare elementis levibus aeque\nac musaea mele, per chordas organici quae\nmobilibus digitis expergefacta figurant;\nneu simili penetrare putes primordia forma\nin nares hominum, cum taetra cadavera torrent,\net cum scena croco Cilici perfusa recens est\naraque Panchaeos exhalat propter odores;\nneve bonos rerum simili constare colores\nsemine constituas, oculos qui pascere possunt,\net qui conpungunt aciem lacrimareque cogunt\naut foeda specie foedi turpesque videntur.\nomnis enim, sensus quae mulcet cumque, tibi res\nhaut sine principiali aliquo levore creatast;\nat contra quae cumque molesta atque aspera constat,\nnon aliquo sine materiae squalore repertast.\nSunt etiam quae iam nec levia iure putantur\nesse neque omnino flexis mucronibus unca,\nsed magis angellis paulum prostantibus, ut quae\ntitillare magis sensus quam laedere possint,\nfecula iam quo de genere est inulaeque sapores.\nDenique iam calidos ignis gelidamque pruinam\ndissimili dentata modo conpungere sensus\ncorporis, indicio nobis est tactus uterque.\ntactus enim, tactus, pro divum numina sancta,\ncorporis est sensus, vel cum res extera sese\ninsinuat, vel cum laedit quae in corpore natast\naut iuvat egrediens genitalis per Veneris res,\naut ex offensu cum turbant corpore in ipso,\nsemina confundunt inter se concita sensum;\nut si forte manu quamvis iam corporis ipse\ntute tibi partem ferias atque experiare.\nqua propter longe formas distare necessest\nprincipiis, varios quae possint edere sensus.\nDenique quae nobis durata ac spissa videntur,\nhaec magis hamatis inter sese esse necessest\net quasi ramosis alte compacta teneri.\nin quo iam genere in primis adamantina saxa\nprima acie constant ictus contemnere sueta\net validi silices ac duri robora ferri\naeraque quae claustris restantia vociferantur.\nilla quidem debent e levibus atque rutundis\nesse magis, fluvido quae corpore liquida constant.\nnamque papaveris haustus itemst facilis quod aquarum;\nnec retinentur enim inter se glomeramina quaeque\net perculsus item proclive volubilis exstat.\nomnia postremo quae puncto tempore cernis\ndiffugere ut fumum nebulas flammasque, necessest,\nsi minus omnia sunt e levibus atque rotundis,\nat non esse tamen perplexis indupedita,\npungere uti possint corpus penetrareque saxa,\nnec tamen haerere inter se; quod cumque videmus\nsensibus dentatum, facile ut cognoscere possis\nnon e perplexis, sed acutis esse elementis.\nsed quod amara vides eadem quae fluvida constant,\nsudor uti maris est, minime mirabile debet\n* * *\nnam quod fluvidus est, e levibus atque rotundis\nest, sed levibus sunt hamata admixta doloris\ncorpora. nec tamen haec retineri hamata necessust:\nscilicet esse globosa tamen, cum squalida constent,\nprovolvi simul ut possint et laedere sensus.\net quo mixta putes magis aspera levibus esse\nprincipiis, unde est Neptuni corpus acerbum,\nest ratio secernendi seorsumque videndi,\numor dulcis ubi per terras crebrius idem\npercolatur, ut in foveam fluat ac mansuescat;\nlinquit enim supera taetri primordia viri,\naspera quo magis in terris haerescere possint.\nQuod quoniam docui, pergam conectere rem quae\nex hoc apta fidem ducat, primordia rerum\nfinita variare figurarum ratione.\nquod si non ita sit, rursum iam semina quaedam\nesse infinito debebunt corporis auctu.\nnamque in eadem una cuiusvis iam brevitate\ncorporis inter se multum variare figurae\nnon possunt. fac enim minimis e partibus esse\ncorpora prima tribus, vel paulo pluribus auge;\nnempe ubi eas partis unius corporis omnis,\nsumma atque ima locans, transmutans dextera laevis,\nomnimodis expertus eris, quam quisque det ordo\nformai speciem totius corporis eius,\nquod super est, si forte voles variare figuras,\naddendum partis alias erit. inde sequetur,\nadsimili ratione alias ut postulet ordo,\nsi tu forte voles etiam variare figuras.\nergo formarum novitatem corporis augmen\nsubsequitur. quare non est ut credere possis\nesse infinitis distantia semina formis,\nne quaedam cogas inmani maximitate\nesse, supra quod iam docui non posse probari.\niam tibi barbaricae vestes Meliboeaque fulgens\npurpura Thessalico concharum tacta colore,\naurea pavonum ridenti imbuta lepore\nsaecla novo rerum superata colore iacerent\net contemptus odor smyrnae mellisque sapores,\net cycnea mele Phoebeaque daedala chordis\ncarmina consimili ratione oppressa silerent;\nnamque aliis aliud praestantius exoreretur.\ncedere item retro possent in deteriores\nomnia sic partis, ut diximus in melioris;\nnamque aliis aliud retro quoque taetrius esset\nnaribus auribus atque oculis orisque sapori.\nquae quoniam non sunt, sed rebus reddita certa\nfinis utrimque tenet summam, fateare necessest\nmateriem quoque finitis differe figuris.\ndenique ab ignibus ad gelidas hiemum usque pruinas\nfinitumst retroque pari ratione remensumst.\nomnis enim calor ac frigus mediique tepores\ninterutrasque iacent explentes ordine summam.\nergo finita distant ratione creata,\nancipiti quoniam mucroni utrimque notantur,\nhinc flammis illinc rigidis infesta pruinis.\nQuod quoniam docui, pergam conectere rem quae\nex hoc apta fidem ducat, primordia rerum,\ninter se simili quae sunt perfecta figura,\ninfinita cluere. etenim distantia cum sit\nformarum finita, necesse est quae similes sint\nesse infinitas aut summam materiai\nfinitam constare, id quod non esse probavi.\n* * *\nversibus ostendam corpuscula materiai\nex infinito summam rerum usque tenere\nundique protelo plagarum continuato.\nnam quod rara vides magis esse animalia quaedam\nfecundamque magis naturam cernis in illis,\nat regione locoque alio terrisque remotis\nmulta licet genere esse in eo numerumque repleri;\nsicut quadripedum cum primis esse videmus\nin genere anguimanus elephantos, India quorum\nmilibus e multis vallo munitur eburno,\nut penitus nequeat penetrari: tanta ferarum\nvis est, quarum nos perpauca exempla videmus.\nsed tamen id quoque uti concedam, quam lubet esto\nunica res quaedem nativo corpore sola,\ncui similis toto terrarum non sit, in orbi;\ninfinita tamen nisi erit vis materiai,\nunde ea progigni possit concepta, creari\nnon poterit neque, quod super est, procrescere alique.\nquippe etenim sumant alii finita per omne\ncorpora iactari unius genitalia rei,\nunde ubi qua vi et quo pacto congressa coibunt\nmateriae tanto in pelago turbaque aliena?\nnon, ut opinor, habent rationem conciliandi:\nsed quasi naufragiis magnis multisque coortis\ndisiactare solet magnum mare transtra cavernas\nantemnas prorem malos tonsasque natantis,\nper terrarum omnis oras fluitantia aplustra\nut videantur et indicium mortalibus edant,\ninfidi maris insidias virisque dolumque\nut vitare velint, neve ullo tempore credant,\nsubdola cum ridet placidi pellacia ponti,\nsic tibi si finita semel primordia quaedam\nconstitues, aevom debebunt sparsa per omnem\ndisiectare aestus diversi materiai,\nnumquam in concilium ut possint compulsa coire\nnec remorari in concilio nec crescere adaucta;\nquorum utrumque palam fieri manifesta docet res,\net res progigni et genitas procrescere posse.\nesse igitur genere in quovis primordia rerum\ninfinita palam est, unde omnia suppeditantur.\nNec superare queunt motus itaque exitiales\nperpetuo neque in aeternum sepelire salutem,\nnec porro rerum genitales auctificique\nmotus perpetuo possunt servare creata.\nsic aequo geritur certamine principiorum\nex infinito contractum tempore bellum.\nnunc hic nunc illic superant vitalia rerum\net superantur item. miscetur funere vagor,\nquem pueri tollunt visentis luminis oras;\nnec nox ulla diem neque noctem aurora secutast,\nquae non audierit mixtos vagitibus aegris\nploratus, mortis comites et funeris atri.\nIllud in his obsignatum quoque rebus habere\nconvenit et memori mandatum mente tenere,\nnil esse, in promptu quorum natura videtur,\nquod genere ex uno consistat principiorum,\nnec quicquam quod non permixto semine constet.\net quod cumque magis vis multas possidet in se\natque potestates, ita plurima principiorum\nin sese genera ac varias docet esse figuras.\nPrincipio tellus habet in se corpora prima,\nunde mare inmensum volventes frigora fontes\nadsidue renovent, habet ignes unde oriantur;\nnam multis succensa locis ardent sola terrae,\nex imis vero furit ignibus impetus Aetnae.\ntum porro nitidas fruges arbustaque laeta\ngentibus humanis habet unde extollere possit,\nunde etiam fluvios frondes et pabula laeta\nmontivago generi possit praebere ferarum.\nquare magna deum mater materque ferarum\net nostri genetrix haec dicta est corporis una.\nHanc veteres Graium docti cecinere poetae\nsedibus in curru biiugos agitare leones,\naeris in spatio magnam pendere docentes\ntellurem neque posse in terra sistere terram.\nadiunxere feras, quia quamvis effera proles\nofficiis debet molliri victa parentum.\nmuralique caput summum cinxere corona,\neximiis munita locis quia sustinet urbes.\nquo nunc insigni per magnas praedita terras\nhorrifice fertur divinae matris imago.\nhanc variae gentes antiquo more sacrorum\nIdaeam vocitant matrem Phrygiasque catervas\ndant comites, quia primum ex illis finibus edunt\nper terrarum orbes fruges coepisse creari.\nGallos attribuunt, quia, numen qui violarint\nMatris et ingrati genitoribus inventi sint,\nsignificare volunt indignos esse putandos,\nvivam progeniem qui in oras luminis edant.\ntympana tenta tonant palmis et cymbala circum\nconcava, raucisonoque minantur cornua cantu,\net Phrygio stimulat numero cava tibia mentis,\ntelaque praeportant, violenti signa furoris,\ningratos animos atque impia pectora volgi\nconterrere metu quae possint numine divae.\nergo cum primum magnas invecta per urbis\nmunificat tacita mortalis muta salute,\naere atque argento sternunt iter omne viarum\nlargifica stipe ditantes ninguntque rosarum\nfloribus umbrantes matrem comitumque catervam.\nhic armata manus, Curetas nomine Grai\nquos memorant, Phrygias inter si forte catervas\nludunt in numerumque exultant sanguine laeti\nterrificas capitum quatientes numine cristas,\nDictaeos referunt Curetas, qui Iovis illum\nvagitum in Creta quondam occultasse feruntur,\ncum pueri circum puerum pernice chorea\narmat et in numerum pernice chorea\narmati in numerum pulsarent aeribus aera,\nne Saturnus eum malis mandaret adeptus\naeternumque daret matri sub pectore volnus.\npropterea magnam armati matrem comitantur,\naut quia significant divam praedicere ut armis\nac virtute velint patriam defendere terram\npraesidioque parent decorique parentibus esse.\nquae bene et eximie quamvis disposta ferantur,\nlonge sunt tamen a vera ratione repulsa.\nomnis enim per se divom natura necessest\ninmortali aevo summa cum pace fruatur\nsemota ab nostris rebus seiunctaque longe;\nnam privata dolore omni, privata periclis,\nipsa suis pollens opibus, nihil indiga nostri,\nnec bene promeritis capitur neque tangitur ira.\nterra quidem vero caret omni tempore sensu,\net quia multarum potitur primordia rerum,\nmulta modis multis effert in lumina solis.\nhic siquis mare Neptunum Cereremque vocare\nconstituet fruges et Bacchi nomine abuti\nmavolt quam laticis proprium proferre vocamen,\nconcedamus ut hic terrarum dictitet orbem\nesse deum matrem, dum vera re tamen ipse\nreligione animum turpi contingere parcat.\nSaepe itaque ex uno tondentes gramina campo\nlanigerae pecudes et equorum duellica proles\nbuceriaeque greges eodem sub tegmine caeli\nex unoque sitim sedantes flumine aquai\ndissimili vivont specie retinentque parentum\nnaturam et mores generatim quaeque imitantur.\ntanta est in quovis genere herbae materiai\ndissimilis ratio, tanta est in flumine quoque.\nHinc porro quamvis animantem ex omnibus unam\nossa cruor venae calor umor viscera nervi\nconstituunt, quae sunt porro distantia longe,\ndissimili perfecta figura principiorum.\nTum porro quae cumque igni flammata cremantur.\nsi nil praeterea, tamen haec in corpore tradunt,\nunde ignem iacere et lumen submittere possint\nscintillasque agere ac late differre favillam.\ncetera consimili mentis ratione peragrans\ninvenies igitur multarum semina rerum\ncorpore celare et varias cohibere figuras.\nDenique multa vides, quibus et color et sapor una\nreddita sunt cum odore in primis pleraque poma.\nhaec igitur variis debent constare figuris;\nnidor enim penetrat qua fucus non it in artus,\nfucus item sorsum, sorsum sapor insinuatur\nsensibus; ut noscas primis differre figuris.\ndissimiles igitur formae glomeramen in unum\nconveniunt et res permixto semine constant.\nQuin etiam passim nostris in versibus ipsis\nmulta elementa vides multis communia verbis,\ncum tamen inter se versus ac verba necesse est\nconfiteare alia ex aliis constare elementis;\nnon quo multa parum communis littera currat\naut nulla inter se duo sint ex omnibus isdem,\nsed quia non volgo paria omnibus omnia constant.\nsic aliis in rebus item communia multa\nmultarum rerum cum sint, primordia rerum\ndissimili tamen inter se consistere summa\npossunt; ut merito ex aliis constare feratur\nhumanum genus et fruges arbustaque laeta.\nNec tamen omnimodis conecti posse putandum est\nomnia; nam volgo fieri portenta videres,\nsemiferas hominum species existere et altos\ninter dum ramos egigni corpore vivo\nmultaque conecti terrestria membra marinis,\ntum flammam taetro spirantis ore Chimaeras\npascere naturam per terras omniparentis.\nquorum nil fieri manifestum est, omnia quando\nseminibus certis certa genetrice creata\nconservare genus crescentia posse videmus.\nscilicet id certa fieri ratione necessust.\nnam sua cuique cibis ex omnibus intus in artus\ncorpora discedunt conexaque convenientis\nefficiunt motus; at contra aliena videmus\nreicere in terras naturam, multaque caecis\ncorporibus fugiunt e corpore percita plagis,\nquae neque conecti quoquam potuere neque intus\nvitalis motus consentire atque imitari.\nsed ne forte putes animalia sola teneri\nlegibus his, quaedam ratio res terminat omnis\nnam vel uti tota natura dissimiles sunt\ninter se genitae res quaeque, ita quamque necessest\ndissimili constare figura principiorum;\nnon quo multa parum simili sint praedita forma,\nsed quia non volgo paria omnibus omnia constant.\nsemina cum porro distent, differre necessust\nintervalla vias conexus pondera plagas\nconcursus motus; quae non animalia solum\ncorpora seiungunt, sed terras ac mare totum\nsecernunt caelumque a terris omne retentant.\nNunc age dicta meo dulci quaesita labore\npercipe, ne forte haec albis ex alba rearis\nprincipiis esse, ante oculos quae candida cernis,\naut ea quae nigrant nigro de semine nata;\nnive alium quemvis quae sunt inbuta colorem,\npropterea gerere hunc credas, quod materiai\ncorpora consimili sint eius tincta colore;\nnullus enim color est omnino materiai\ncorporibus, neque par rebus neque denique dispar.\nin quae corpora si nullus tibi forte videtur\nposse animi iniectus fieri, procul avius erras.\nnam cum caecigeni, solis qui lumina numquam\ndispexere, tamen cognoscant corpora tactu\nex ineunte aevo nullo coniuncta colore,\nscire licet nostrae quoque menti corpora posse\nvorti in notitiam nullo circum lita fuco.\ndenique nos ipsi caecis quaecumque tenebris\ntangimus, haud ullo sentimus tincta colore.\nQuod quoniam vinco fieri, nunc esse docebo.\nomnis enim color omnino mutatur in omnis;\nquod facere haud ullo debent primordia pacto;\nimmutabile enim quiddam superare necessest,\nne res ad nihilum redigantur funditus omnes;\nnam quod cumque suis mutatum finibus exit,\ncontinuo hoc mors est illius quod fuit ante.\nproinde colore cave contingas semina rerum,\nne tibi res redeant ad nihilum funditus omnes.\nPraeterea si nulla coloris principiis est\nreddita natura et variis sunt praedita formis,\ne quibus omnigenus gignunt variantque colores,\npropterea magni quod refert, semina quaeque\ncum quibus et quali positura contineantur\net quos inter se dent motus accipiantque,\nperfacile extemplo rationem reddere possis,\ncur ea quae nigro fuerint paulo ante colore,\nmarmoreo fieri possint candore repente,\nut mare, cum magni commorunt aequora venti,\nvertitur in canos candenti marmore fluctus;\ndicere enim possis, nigrum quod saepe videmus,\nmateries ubi permixta est illius et ordo\nprincipiis mutatus et addita demptaque quaedam,\ncontinuo id fieri ut candens videatur et album.\nquod si caeruleis constarent aequora ponti\nseminibus, nullo possent albescere pacto;\nnam quo cumque modo perturbes caerula quae sint,\nnumquam in marmoreum possunt migrare colorem.\nsin alio atque alio sunt semina tincta colore,\nquae maris efficiunt unum purumque nitorem,\nut saepe ex aliis formis variisque figuris\nefficitur quiddam quadratum unaque figura,\nconveniebat, ut in quadrato cernimus esse\ndissimiles formas, ita cernere in aequore ponti\naut alio in quovis uno puroque nitore\ndissimiles longe inter se variosque colores.\npraeterea nihil officiunt obstantque figurae\ndissimiles, quo quadratum minus omne sit extra;\nat varii rerum inpediunt prohibentque colores,\nquo minus esse uno possit res tota nitore.\nTum porro quae ducit et inlicit ut tribuamus\nprincipiis rerum non numquam causa colores,\noccidit, ex albis quoniam non alba creantur,\nnec quae nigra cluent de nigris, sed variis ex.\nquippe etenim multo proclivius exorientur\ncandida de nullo quam nigro nata colore\naut alio quovis, qui contra pugnet et obstet.\nPraeterea quoniam nequeunt sine luce colores\nesse neque in lucem existunt primordia rerum,\nscire licet quam sint nullo velata colore;\nqualis enim caecis poterit color esse tenebris?\nlumine quin ipso mutatur propterea quod\nrecta aut obliqua percussus luce refulget;\npluma columbarum quo pacto in sole videtur,\nquae sita cervices circum collumque coronat;\nnamque alias fit uti claro sit rubra pyropo,\ninter dum quodam sensu fit uti videatur\ninter caeruleum viridis miscere zmaragdos.\ncaudaque pavonis, larga cum luce repleta est,\nconsimili mutat ratione obversa colores;\nqui quoniam quodam gignuntur luminis ictu,\nscire licet, sine eo fieri non posse putandum est.\nEt quoniam plagae quoddam genus excipit in se\npupula, cum sentire colorem dicitur album,\natque aliud porro, nigrum cum et cetera sentit,\nnec refert ea quae tangas quo forte colore\npraedita sint, verum quali magis apta figura,\nscire licet nihil principiis opus esse colore,\nsed variis formis variantes edere tactus.\nPraeterea quoniam non certis certa figuris\nest natura coloris et omnia principiorum\nformamenta queunt in quovis esse nitore,\ncur ea quae constant ex illis non pariter sunt\nomnigenus perfusa coloribus in genere omni?\nconveniebat enim corvos quoque saepe volantis\nex albis album pinnis iactare colorem\net nigros fieri nigro de semine cycnos\naut alio quovis uno varioque colore.\nQuin etiam quanto in partes res quaeque minutas\ndistrahitur magis, hoc magis est ut cernere possis\nevanescere paulatim stinguique colorem;\nut fit ubi in parvas partis discerpitur austrum:\npurpura poeniceusque color clarissimus multo,\nfilatim cum distractum est, disperditur omnis;\nnoscere ut hinc possis prius omnem efflare colorem\nparticulas, quam discedant ad semina rerum.\nPostremo quoniam non omnia corpora vocem\nmittere concedis neque odorem, propterea fit\nut non omnibus adtribuas sonitus et odores:\nsic oculis quoniam non omnia cernere quimus,\nscire licet quaedam tam constare orba colore\nquam sine odore ullo quaedam sonituque remota,\nnec minus haec animum cognoscere posse sagacem\nquam quae sunt aliis rebus privata notare.\nSed ne forte putes solo spoliata colore\ncorpora prima manere, etiam secreta teporis\nsunt ac frigoris omnino calidique vaporis,\net sonitu sterila et suco ieiuna feruntur,\nnec iaciunt ullum proprium de corpore odorem.\nsicut amaracini blandum stactaeque liquorem\net nardi florem, nectar qui naribus halat,\ncum facere instituas, cum primis quaerere par est,\nquod licet ac possis reperire, inolentis olivi\nnaturam, nullam quae mittat naribus auram,\nquam minime ut possit mixtos in corpore odores\nconcoctosque suo contractans perdere viro,\npropter eandem rem debent primordia rerum\nnon adhibere suum gignundis rebus odorem\nnec sonitum, quoniam nihil ab se mittere possunt,\nnec simili ratione saporem denique quemquam\nnec frigus neque item calidum tepidumque vaporem,\ncetera, quae cum ita sunt tamen ut mortalia constent,\nmolli lenta, fragosa putri, cava corpore raro,\nomnia sint a principiis seiuncta necessest,\ninmortalia si volumus subiungere rebus\nfundamenta, quibus nitatur summa salutis;\nne tibi res redeant ad nihilum funditus omnes.\nNunc ea quae sentire videmus cumque necessest\nex insensilibus tamen omnia confiteare\nprincipiis constare. neque id manufesta refutant\nnec contra pugnant, in promptu cognita quae sunt,\nsed magis ipsa manu ducunt et credere cogunt\nex insensilibus, quod dico, animalia gigni.\nquippe videre licet vivos existere vermes\nstercore de taetro, putorem cum sibi nacta est\nintempestivis ex imbribus umida tellus.\nPraeterea cunctas itidem res vertere sese.\nvertunt se fluvii in frondes et pabula laeta\nin pecudes, vertunt pecudes in corpora nostra\nnaturam, et nostro de corpore saepe ferarum\naugescunt vires et corpora pennipotentum.\nergo omnes natura cibos in corpora viva\nvertit et hinc sensus animantum procreat omnes,\nnon alia longe ratione atque arida ligna\nexplicat in flammas et in ignis omnia versat.\niamne vides igitur magni primordia rerum\nreferre in quali sint ordine quaeque locata\net commixta quibus dent motus accipiantque?\nTum porro, quid id est, animum quod percutit, ipsum,\nquod movet et varios sensus expromere cogit,\nex insensilibus ne credas sensile gigni?\nni mirum lapides et ligna et terra quod una\nmixta tamen nequeunt vitalem reddere sensum.\nillud in his igitur rebus meminisse decebit,\nnon ex omnibus omnino, quaecumque creant res\nsensilia, extemplo me gigni dicere sensus,\nsed magni referre ea primum quantula constent,\nsensile quae faciunt, et qua sint praedita forma,\nmotibus ordinibus posituris denique quae sint.\nquarum nil rerum in lignis glaebisque videmus;\net tamen haec, cum sunt quasi putrefacta per imbres,\nvermiculos pariunt, quia corpora materiai\nantiquis ex ordinibus permota nova re\nconciliantur ita ut debent animalia gigni.\nDeinde ex sensilibus qui sensile posse creari\nconstituunt, porro ex aliis sentire sueti\n* * *\nmollia cum faciunt; nam sensus iungitur omnis\nvisceribus nervis venis, quae cumque videmus\nmollia mortali consistere corpore creta.\nsed tamen esto iam posse haec aeterna manere;\nnempe tamen debent aut sensum partis habere\naut similis totis animalibus esse putari.\nat nequeant per se partes sentire necesse est:\nnamque animus sensus membrorum respuit omnis,\nnec manus a nobis potis est secreta neque ulla\ncorporis omnino sensum pars sola tenere.\nlinquitur ut totis animantibus adsimulentur,\nvitali ut possint consentire undique sensu.\nqui poterunt igitur rerum primordia dici\net leti vitare vias, animalia cum sint,\natque animalia sint mortalibus una eademque?\nquod tamen ut possint, at coetu concilioque\nnil facient praeter volgum turbamque animantum,\nscilicet ut nequeant homines armenta feraeque\ninter sese ullam rem gignere conveniundo.\nsic itidem quae sentimus sentire necessest.\nquod si forte suum dimittunt corpore sensum\natque alium capiunt, quid opus fuit adtribui id quod\ndetrahitur? tum praeterea, quod fudimus ante,\nquatinus in pullos animalis vertier ova\ncernimus alituum vermisque effervere terra,\nintempestivos quam putor cepit ob imbris,\nscire licet gigni posse ex non sensibus sensus.\nQuod si forte aliquis dicet, dum taxat oriri\nposse ex non sensu sensus mutabilitate,\naut aliquo tamquam partu quod proditur extra,\nhuic satis illud erit planum facere atque probare,\nnon fieri partum nisi concilio ante coacto,\nnec quicquam commutari sine conciliatu.\nPrincipio nequeunt ullius corporis esse\nsensus ante ipsam genitam naturam animantis,\nni mirum quia materies disiecta tenetur\naere fluminibus terris terraque creatis,\nnec congressa modo vitalis convenientes\ncontulit inter se motus, quibus omnituentes\naccensi sensus animantem quamque tuentur.\nPraeterea quamvis animantem grandior ictus,\nquam patitur natura, repente adfligit et omnis\ncorporis atque animi pergit confundere sensus.\ndissoluuntur enim positurae principiorum\net penitus motus vitales inpediuntur,\ndonec materies omnis concussa per artus\nvitalis animae nodos a corpore solvit\ndispersamque foras per caulas eiecit omnis;\nnam quid praeterea facere ictum posse reamur\noblatum, nisi discutere ac dissolvere quaeque?\nfit quoque uti soleant minus oblato acriter ictu\nreliqui motus vitalis vincere saepe,\nvincere et ingentis plagae sedare tumultus\ninque suos quicquid rursus revocare meatus\net quasi iam leti dominantem in corpore motum\ndiscutere ac paene amissos accendere sensus;\nnam qua re potius leti iam limine ab ipso\nad vitam possint conlecta mente reverti,\nquam quo decursum prope iam siet ire et abire?\nPraeterea, quoniam dolor est, ubi materiai\ncorpora vi quadam per viscera viva per artus\nsollicitata suis trepidant in sedibus intus,\ninque locum quando remigrant, fit blanda voluptas,\nscire licet nullo primordia posse dolore\ntemptari nullamque voluptatem capere ex se;\nquandoquidem non sunt ex ullis principiorum\ncorporibus, quorum motus novitate laborent\naut aliquem fructum capiant dulcedinis almae.\nhaut igitur debent esse ullo praedita sensu.\nDenique uti possint sentire animalia quaeque,\nprincipiis si iam est sensus tribuendus eorum,\nquid, genus humanum propritim de quibus auctumst?\nscilicet et risu tremulo concussa cachinnant\net lacrimis spargunt rorantibus ora genasque\nmultaque de rerum mixtura dicere callent\net sibi proporro quae sint primordia quaerunt;\nquando quidem totis mortalibus adsimulata\nipsa quoque ex aliis debent constare elementis,\ninde alia ex aliis, nusquam consistere ut ausis;\nquippe sequar, quod cumque loqui ridereque dices\net sapere, ex aliis eadem haec facientibus ut sit.\nquod si delira haec furiosaque cernimus esse\net ridere potest non ex ridentibus auctus,\net sapere et doctis rationem reddere dictis\nnon ex seminibus sapientibus atque disertis,\nqui minus esse queant ea quae sentire videmus\nseminibus permixta carentibus undique sensu?\nDenique caelesti sumus omnes semine oriundi;\nomnibus ille idem pater est, unde alma liquentis\numoris guttas mater cum terra recepit,\nfeta parit nitidas fruges arbustaque laeta\net genus humanum, parit omnia saecla ferarum,\npabula cum praebet, quibus omnes corpora pascunt\net dulcem ducunt vitam prolemque propagant;\nqua propter merito maternum nomen adepta est.\ncedit item retro, de terra quod fuit ante,\nin terras, et quod missumst ex aetheris oris,\nid rursum caeli rellatum templa receptant.\nnec sic interemit mors res ut materiai\ncorpora conficiat, sed coetum dissupat ollis;\ninde aliis aliud coniungit et efficit, omnis\nres ut convertant formas mutentque colores\net capiant sensus et puncto tempore reddant;\nut noscas referre earum primordia rerum\ncum quibus et quali positura contineantur\net quos inter se dent motus accipiantque,\nneve putes aeterna penes residere potesse\ncorpora prima quod in summis fluitare videmus\nrebus et interdum nasci subitoque perire.\nquin etiam refert nostris in versibus ipsis\ncum quibus et quali sint ordine quaeque locata;\nnamque eadem caelum mare terras flumina solem\nsignificant, eadem fruges arbusta animantis;\nsi non omnia sunt, at multo maxima pars est\nconsimilis; verum positura discrepitant res.\nsic ipsis in rebus item iam materiai\nintervalla vias conexus pondera plagas\nconcursus motus ordo positura figurae\ncum permutantur, mutari res quoque debent.\nNunc animum nobis adhibe veram ad rationem.\nnam tibi vehementer nova res molitur ad auris\naccedere et nova se species ostendere rerum.\nsed neque tam facilis res ulla est, quin ea primum\ndifficilis magis ad credendum constet, itemque\nnil adeo magnum neque tam mirabile quicquam,\nquod non paulatim minuant mirarier omnes,\nprincipio caeli clarum purumque colorem\nquaeque in se cohibet, palantia sidera passim,\nlunamque et solis praeclara luce nitorem;\nomnia quae nunc si primum mortalibus essent\nex improviso si sint obiecta repente,\nquid magis his rebus poterat mirabile dici,\naut minus ante quod auderent fore credere gentes?\nnil, ut opinor; ita haec species miranda fuisset.\nquam tibi iam nemo fessus satiate videndi,\nsuspicere in caeli dignatur lucida templa.\ndesine qua propter novitate exterritus ipsa\nexpuere ex animo rationem, sed magis acri\niudicio perpende, et si tibi vera videntur,\ndede manus, aut, si falsum est, accingere contra.\nquaerit enim rationem animus, cum summa loci sit\ninfinita foris haec extra moenia mundi,\nquid sit ibi porro, quo prospicere usque velit mens\natque animi iactus liber quo pervolet ipse.\nPrincipio nobis in cunctas undique partis\net latere ex utroque supra supterque per omne\nnulla est finis; uti docui, res ipsaque per se\nvociferatur, et elucet natura profundi.\nnullo iam pacto veri simile esse putandumst,\nundique cum vorsum spatium vacet infinitum\nseminaque innumero numero summaque profunda\nmultimodis volitent aeterno percita motu,\nhunc unum terrarum orbem caelumque creatum,\nnil agere illa foris tot corpora materiai;\ncum praesertim hic sit natura factus et ipsa\nsponte sua forte offensando semina rerum\nmultimodis temere in cassum frustraque coacta\ntandem coluerunt ea quae coniecta repente\nmagnarum rerum fierent exordia semper,\nterrai maris et caeli generisque animantum.\nquare etiam atque etiam talis fateare necesse est\nesse alios alibi congressus materiai,\nqualis hic est, avido complexu quem tenet aether.\nPraeterea cum materies est multa parata,\ncum locus est praesto nec res nec causa moratur\nulla, geri debent ni mirum et confieri res.\nnunc et seminibus si tanta est copia, quantam\nenumerare aetas animantum non queat omnis,\nquis eadem natura manet, quae semina rerum\nconicere in loca quaeque queat simili ratione\natque huc sunt coniecta, necesse est confiteare\nesse alios aliis terrarum in partibus orbis\net varias hominum gentis et saecla ferarum.\nHuc accedit ut in summa res nulla sit una,\nunica quae gignatur et unica solaque crescat,\nquin aliquoius siet saecli permultaque eodem\nsint genere. in primis animalibus indice mente\ninvenies sic montivagum genus esse ferarum,\nsic hominum geminam prolem, sic denique mutas\nsquamigerum pecudes et corpora cuncta volantum.\nqua propter caelum simili ratione fatendumst\nterramque et solem, lunam mare cetera quae sunt,\nnon esse unica, sed numero magis innumerali;\nquando quidem vitae depactus terminus alte\ntam manet haec et tam nativo corpore constant\nquam genus omne, quod his generatimst rebus abundans.\nQuae bene cognita si teneas, natura videtur\nlibera continuo, dominis privata superbis,\nipsa sua per se sponte omnia dis agere expers.\nnam pro sancta deum tranquilla pectora pace\nquae placidum degunt aevom vitamque serenam,\nquis regere immensi summam, quis habere profundi\nindu manu validas potis est moderanter habenas,\nquis pariter caelos omnis convertere et omnis\nignibus aetheriis terras suffire feracis,\nomnibus inve locis esse omni tempore praesto,\nnubibus ut tenebras faciat caelique serena\nconcutiat sonitu, tum fulmina mittat et aedis\nsaepe suas disturbet et in deserta recedens\nsaeviat exercens telum, quod saepe nocentes\npraeterit exanimatque indignos inque merentes?\nMultaque post mundi tempus genitale diemque\nprimigenum maris et terrae solisque coortum\naddita corpora sunt extrinsecus, addita circum\nsemina, quae magnum iaculando contulit omne,\nunde mare et terrae possent augescere et unde\nappareret spatium caeli domus altaque tecta\ntolleret a terris procul et consurgeret aer.\nnam sua cuique, locis ex omnibus, omnia plagis\ncorpora distribuuntur et ad sua saecla recedunt,\numor ad umorem, terreno corpore terra\ncrescit et ignem ignes procudunt aetheraque aether,\ndonique ad extremum crescendi perfica finem\nomnia perduxit rerum natura creatrix;\nut fit ubi nihilo iam plus est quod datur intra\nvitalis venas quam quod fluit atque recedit.\nomnibus hic aetas debet consistere rebus,\nhic natura suis refrenat viribus auctum.\nnam quae cumque vides hilaro grandescere adauctu\npaulatimque gradus aetatis scandere adultae,\nplura sibi adsumunt quam de se corpora mittunt,\ndum facile in venas cibus omnis inditur et dum\nnon ita sunt late dispessa, ut multa remittant\net plus dispendi faciant quam vescitur aetas.\nnam certe fluere atque recedere corpora rebus\nmulta manus dandum est; sed plura accedere debent,\ndonec alescendi summum tetigere cacumen.\ninde minutatim vires et robur adultum\nfrangit et in partem peiorem liquitur aetas.\nquippe etenim quanto est res amplior, augmine adempto,\net quo latior est, in cunctas undique partis\nplura modo dispargit et a se corpora mittit,\nnec facile in venas cibus omnis diditur ei\nnec satis est, pro quam largos exaestuat aestus,\nunde queat tantum suboriri ac subpeditare.\niure igitur pereunt, cum rarefacta fluendo\nsunt et cum externis succumbunt omnia plagis,\nquando quidem grandi cibus aevo denique defit,\nnec tuditantia rem cessant extrinsecus ullam\ncorpora conficere et plagis infesta domare.\nSic igitur magni quoque circum moenia mundi\nexpugnata dabunt labem putrisque ruinas;\nomnia debet enim cibus integrare novando\net fulcire cibus, cibus omnia sustentare,\nne quiquam, quoniam nec venae perpetiuntur\nquod satis est, neque quantum opus est natura ministrat.\nIamque adeo fracta est aetas effetaque tellus\nvix animalia parva creat, quae cuncta creavit\nsaecla deditque ferarum ingentia corpora partu.\nhaud, ut opinor, enim mortalia saecla superne\naurea de caelo demisit funis in arva\nnec mare nec fluctus plangentis saxa crearunt,\nsed genuit tellus eadem quae nunc alit ex se.\npraeterea nitidas fruges vinetaque laeta\nsponte sua primum mortalibus ipsa creavit,\nipsa dedit dulcis fetus et pabula laeta;\nquae nunc vix nostro grandescunt aucta labore,\nconterimusque boves et viris agricolarum,\nconficimus ferrum vix arvis suppeditati:\nusque adeo parcunt fetus augentque laborem.\niamque caput quassans grandis suspirat arator\ncrebrius, in cassum magnos cecidisse labores,\net cum tempora temporibus praesentia confert\npraeteritis, laudat fortunas saepe parentis.\ntristis item vetulae vitis sator atque vietae\ntemporis incusat momen saeclumque fatigat,\net crepat, antiquum genus ut pietate repletum\nperfacile angustis tolerarit finibus aevom,\ncum minor esset agri multo modus ante viritim;\nnec tenet omnia paulatim tabescere et ire\nad capulum spatio aetatis defessa vetusto.\nE tenebris tantis tam clarum extollere lumen\nqui primus potuisti inlustrans commoda vitae,\nte sequor, o Graiae gentis decus, inque tuis nunc\nficta pedum pono pressis vestigia signis,\nnon ita certandi cupidus quam propter amorem\nquod te imitari aveo; quid enim contendat hirundo\ncycnis, aut quid nam tremulis facere artubus haedi\nconsimile in cursu possint et fortis equi vis?\ntu, pater, es rerum inventor, tu patria nobis\nsuppeditas praecepta, tuisque ex, inclute, chartis,\nfloriferis ut apes in saltibus omnia libant,\nomnia nos itidem depascimur aurea dicta,\naurea, perpetua semper dignissima vita.\nnam simul ac ratio tua coepit vociferari\nnaturam rerum divina mente coorta\ndiffugiunt animi terrores, moenia mundi\ndiscedunt. totum video per inane geri res.\napparet divum numen sedesque quietae,\nquas neque concutiunt venti nec nubila nimbis\naspergunt neque nix acri concreta pruina\ncana cadens violat semperque innubilus aether\nintegit et large diffuso lumine ridet:\nomnia suppeditat porro natura neque ulla\nres animi pacem delibat tempore in ullo.\nat contra nusquam apparent Acherusia templa,\nnec tellus obstat quin omnia dispiciantur,\nsub pedibus quae cumque infra per inane geruntur.\nhis ibi me rebus quaedam divina voluptas\npercipit atque horror, quod sic natura tua vi\ntam manifesta patens ex omni parte retecta est.\nEt quoniam docui, cunctarum exordia rerum\nqualia sint et quam variis distantia formis\nsponte sua volitent aeterno percita motu,\nquove modo possint res ex his quaeque creari,\nhasce secundum res animi natura videtur\natque animae claranda meis iam versibus esse\net metus ille foras praeceps Acheruntis agendus,\nfunditus humanam qui vitam turbat ab imo\nomnia suffundens mortis nigrore neque ullam\nesse voluptatem liquidam puramque relinquit.\nnam quod saepe homines morbos magis esse timendos\ninfamemque ferunt vitam quam Tartara leti\net se scire animi naturam sanguinis esse,\naut etiam venti, si fert ita forte voluntas,\nnec prosum quicquam nostrae rationis egere,\nhinc licet advertas animum magis omnia laudis\niactari causa quam quod res ipsa probetur.\nextorres idem patria longeque fugati\nconspectu ex hominum, foedati crimine turpi,\nomnibus aerumnis adfecti denique vivunt,\net quo cumque tamen miseri venere parentant\net nigras mactant pecudes et manibus divis\ninferias mittunt multoque in rebus acerbis\nacrius advertunt animos ad religionem.\nquo magis in dubiis hominem spectare periclis\nconvenit adversisque in rebus noscere qui sit;\nnam verae voces tum demum pectore ab imo\neliciuntur et eripitur persona amanare.\ndenique avarities et honorum caeca cupido,\nquae miseros homines cogunt transcendere fines\niuris et inter dum socios scelerum atque ministros\nnoctes atque dies niti praestante labore\nad summas emergere opes, haec vulnera vitae\nnon minimam partem mortis formidine aluntur.\nturpis enim ferme contemptus et acris egestas\nsemota ab dulci vita stabilique videtur\net quasi iam leti portas cunctarier ante;\nunde homines dum se falso terrore coacti\neffugisse volunt longe longeque remosse,\nsanguine civili rem conflant divitiasque\nconduplicant avidi, caedem caede accumulantes,\ncrudeles gaudent in tristi funere fratris\net consanguineum mensas odere timentque.\nconsimili ratione ab eodem saepe timore\nmacerat invidia ante oculos illum esse potentem,\nillum aspectari, claro qui incedit honore,\nipsi se in tenebris volvi caenoque queruntur.\nintereunt partim statuarum et nominis ergo.\net saepe usque adeo, mortis formidine, vitae\npercipit humanos odium lucisque videndae,\nut sibi consciscant maerenti pectore letum\nobliti fontem curarum hunc esse timorem:\nhunc vexare pudorem, hunc vincula amicitiai\nrumpere et in summa pietate evertere suadet:\nnam iam saepe homines patriam carosque parentis\nprodiderunt vitare Acherusia templa petentes.\nnam vel uti pueri trepidant atque omnia caecis\nin tenebris metuunt, sic nos in luce timemus\ninter dum, nihilo quae sunt metuenda magis quam\nquae pueri in tenebris pavitant finguntque futura.\nhunc igitur terrorem animi tenebrasque necessest\nnon radii solis neque lucida tela diei\ndiscutiant, sed naturae species ratioque.\nPrimum animum dico, mentem quem saepe vocamus,\nin quo consilium vitae regimenque locatum est,\nesse hominis partem nihilo minus ac manus et pes\natque oculei partes animantis totius extant.\nsensum animi certa non esse in parte locatum,\nverum habitum quendam vitalem corporis esse,\nharmoniam Grai quam dicunt, quod faciat nos\nvivere cum sensu, nulla cum in parte siet mens;\nut bona saepe valetudo cum dicitur esse\ncorporis, et non est tamen haec pars ulla valentis,\nsic animi sensum non certa parte reponunt;\nmagno opere in quo mi diversi errare videntur.\nSaepe itaque, in promptu corpus quod cernitur, aegret,\ncum tamen ex alia laetamur parte latenti;\net retro fit ubi contra sit saepe vicissim,\ncum miser ex animo laetatur corpore toto;\nnon alio pacto quam si, pes cum dolet aegri,\nin nullo caput interea sit forte dolore.\nPraeterea molli cum somno dedita membra\neffusumque iacet sine sensu corpus honustum,\nest aliud tamen in nobis quod tempore in illo\nmultimodis agitatur et omnis accipit in se\nlaetitiae motus et curas cordis inanis.\nNunc animam quoque ut in membris cognoscere possis\nesse neque harmonia corpus sentire solere,\nprincipio fit uti detracto corpore multo\nsaepe tamen nobis in membris vita moretur.\nAtque eadem rursum, cum corpora pauca caloris\ndiffugere forasque per os est editus aegaÃ«r,\ndeserit extemplo venas atque ossa relinquit;\nnoscere ut hinc possis non aequas omnia partis\ncorpora habere neque ex aequo fulcire salutem,\nsed magis haec, venti quae sunt calidique vaporis\nsemina, curare in membris ut vita moretur.\nest igitur calor ac ventus vitalis in ipso\ncorpore, qui nobis moribundos deserit artus.\nquapropter quoniam est animi natura reperta\natque animae quasi pars hominis, redde harmoniai\nnomen, ad organicos alto delatum Heliconi,\nsive aliunde ipsi porro traxere et in illam\ntranstulerunt, proprio quae tum res nomine egebat.\nquidquid id est, habeant: tu cetera percipe dicta.\nNunc animum atque animam dico coniuncta teneri\ninter se atque unam naturam conficere ex se,\nsed caput esse quasi et dominari in corpore toto\nconsilium, quod nos animum mentemque vocamus.\nidque situm media regione in pectoris haeret.\nhic exultat enim pavor ac metus, haec loca circum\nlaetitiae mulcent: hic ergo mens animusquest.\ncetera pars animae per totum dissita corpus\nparet et ad numen mentis momenque movetur.\nidque sibi solum per se sapit et sibi gaudet,\ncum neque res animam neque corpus commovet una.\net quasi, cum caput aut oculus temptante dolore\nlaeditur in nobis, non omni concruciamur\ncorpore, sic animus nonnumquam laeditur ipse\nlaetitiaque viget, cum cetera pars animai\nper membra atque artus nulla novitate cietur;\nverum ubi vementi magis est commota metu mens,\nconsentire animam totam per membra videmus\nsudoresque ita palloremque existere toto\ncorpore et infringi linguam vocemque aboriri,\ncaligare oculos, sonere auris, succidere artus,\ndenique concidere ex animi terrore videmus\nsaepe homines; facile ut quivis hinc noscere possit\nesse animam cum animo coniunctam, quae cum animi vi\npercussa est, exim corpus propellit et icit.\nHaec eadem ratio naturam animi atque animai\ncorpoream docet esse; ubi enim propellere membra,\ncorripere ex somno corpus mutareque vultum\natque hominem totum regere ac versare videtur,\nquorum nil fieri sine tactu posse videmus\nnec tactum porro sine corpore, nonne fatendumst\ncorporea natura animum constare animamque?\npraeterea pariter fungi cum corpore et una\nconsentire animum nobis in corpore cernis.\nsi minus offendit vitam vis horrida teli\nossibus ac nervis disclusis intus adacta,\nat tamen insequitur languor terraeque petitus\nsuavis et in terra mentis qui gignitur aestus\ninter dumque quasi exsurgendi incerta voluntas.\nergo corpoream naturam animi esse necessest,\ncorporeis quoniam telis ictuque laborat.\nIs tibi nunc animus quali sit corpore et unde\nconstiterit pergam rationem reddere dictis.\nprincipio esse aio persuptilem atque minutis\nperquam corporibus factum constare. id ita esse\nhinc licet advertas animum, ut pernoscere possis.\nNil adeo fieri celeri ratione videtur,\nquam si mens fieri proponit et inchoat ipsa;\nocius ergo animus quam res se perciet ulla,\nante oculos quorum in promptu natura videtur.\nat quod mobile tanto operest, constare rutundis\nperquam seminibus debet perquamque minutis,\nmomine uti parvo possint inpulsa moveri.\nnamque movetur aqua et tantillo momine flutat,\nquippe volubilibus parvisque creata figuris.\nat contra mellis constantior est natura\net pigri latices magis et cunctantior actus:\nhaeret enim inter se magis omnis materiai\ncopia, ni mirum quia non tam levibus extat\ncorporibus neque tam suptilibus atque rutundis.\nnamque papaveris aura potest suspensa levisque\ncogere ut ab summo tibi diffluat altus acervus,\nat contra lapidum coniectum spicarumque\nnoenu potest. igitur parvissima corpora pro quam\net levissima sunt, ita mobilitate fruuntur;\nat contra quae cumque magis cum pondere magno\nasperaque inveniuntur, eo stabilita magis sunt.\nnunc igitur quoniamst animi natura reperta\nmobilis egregie, perquam constare necessest\ncorporibus parvis et levibus atque rutundis.\nquae tibi cognita res in multis, o bone, rebus\nutilis invenietur et opportuna cluebit.\nHaec quoque res etiam naturam dedicat eius,\nquam tenui constet textura quamque loco se\ncontineat parvo, si possit conglomerari,\nquod simul atque hominem leti secura quies est\nindepta atque animi natura animaeque recessit,\nnil ibi libatum de toto corpore cernas\nad speciem, nihil ad pondus: mors omnia praestat,\nvitalem praeter sensum calidumque vaporem.\nergo animam totam perparvis esse necessest\nseminibus nexam per venas viscera nervos,\nqua tenus, omnis ubi e toto iam corpore cessit,\nextima membrorum circumcaesura tamen se\nincolumem praestat nec defit ponderis hilum.\nquod genus est, Bacchi cum flos evanuit aut cum\nspiritus unguenti suavis diffugit in auras\naut aliquo cum iam sucus de corpore cessit;\nnil oculis tamen esse minor res ipsa videtur\npropterea neque detractum de pondere quicquam,\nni mirum quia multa minutaque semina sucos\nefficiunt et odorem in toto corpore rerum.\nquare etiam atque etiam mentis naturam animaeque\nscire licet perquam pauxillis esse creatam\nseminibus, quoniam fugiens nil ponderis aufert.\nNec tamen haec simplex nobis natura putanda est.\ntenvis enim quaedam moribundos deserit aura\nmixta vapore, vapor porro trahit aeraaÃ«ra secum;\nnec calor est quisquam, cui non sit mixtus et aeraÃ«r;\nrara quod eius enim constat natura, necessest\naerisaÃ«ris inter eum primordia multa moveri.\niam triplex animi est igitur natura reperta;\nnec tamen haec sat sunt ad sensum cuncta creandum,\nnil horum quoniam recipit mens posse creare\nsensiferos motus, quae denique mente volutat.\nquarta quoque his igitur quaedam natura necessest\nadtribuatur; east omnino nominis expers;\nqua neque mobilius quicquam neque tenvius extat\nnec magis e parvis et levibus ex elementis;\nsensiferos motus quae didit prima per artus.\nprima cietur enim, parvis perfecta figuris,\ninde calor motus et venti caeca potestas\naccipit, inde aeraÃ«r, inde omnia mobilitantur:\nconcutitur sanguis, tum viscera persentiscunt\nomnia, postremis datur ossibus atque medullis\nsive voluptas est sive est contrarius ardor.\nnec temere huc dolor usque potest penetrare neque acre\npermanare malum, quin omnia perturbentur\nusque adeo ut vitae desit locus atque animai\ndiffugiant partes per caulas corporis omnis.\nsed plerumque fit in summo quasi corpore finis\nmotibus: hanc ob rem vitam retinere valemus.\nNunc ea quo pacto inter sese mixta quibusque\ncompta modis vigeant rationem reddere aventem\nabstrahit invitum patrii sermonis egestas;\nsed tamen, ut potero summatim attingere, tangam.\ninter enim cursant primordia principiorum\nmotibus inter se, nihil ut secernier unum\npossit nec spatio fieri divisa potestas,\nsed quasi multae vis unius corporis extant.\nquod genus in quovis animantum viscere volgo\nest odor et quidam color et sapor, et tamen ex his\nomnibus est unum perfectum corporis augmen,\nsic calor atque aeraÃ«r et venti caeca potestas\nmixta creant unam naturam et mobilis illa\nvis, initum motus ab se quae dividit ollis,\nsensifer unde oritur primum per viscera motus.\nnam penitus prorsum latet haec natura subestque\nnec magis hac infra quicquam est in corpore nostro\natque anima est animae proporro totius ipsa.\nquod genus in nostris membris et corpore toto\nmixta latens animi vis est animaeque potestas,\ncorporibus quia de parvis paucisque creatast,\nsic tibi nominis haec expers vis, facta minutis\ncorporibus, latet atque animae quasi totius ipsa\nproporrost anima et dominatur corpore toto.\nconsimili ratione necessest ventus et aeraÃ«r\net calor inter se vigeant commixta per artus\natque aliis aliud subsit magis emineatque,\nut quiddam fieri videatur ab omnibus unum,\nni calor ac ventus seorsum seorsumque potestas\naerisaÃ«ris interemant sensum diductaque solvant.\nest etiam calor ille animo, quem sumit, in ira\ncum fervescit et ex oculis micat acrius ardor;\nest et frigida multa, comes formidinis, aura,\nquae ciet horrorem membris et concitat artus;\nest etiam quoque pacati status aerisaÃ«ris ille,\npectore tranquillo fit qui voltuque sereno.\nsed calidi plus est illis quibus acria corda\niracundaque mens facile effervescit in ira,\nquo genere in primis vis est violenta leonum,\npectora qui fremitu rumpunt plerumque gementes\nnec capere irarum fluctus in pectore possunt.\nat ventosa magis cervorum frigida mens est\net gelidas citius per viscera concitat auras,\nquae tremulum faciunt membris existere motum.\nat natura boum placido magis aereaÃ«re vivit\nnec nimis irai fax umquam subdita percit\nfumida, suffundens caecae caliginis umbra,\nnec gelidis torpet telis perfixa pavoris;\ninterutrasque sitast cervos saevosque leones.\nsic hominum genus est: quamvis doctrina politos\nconstituat pariter quosdam, tamen illa relinquit\nnaturae cuiusque animi vestigia prima.\nnec radicitus evelli mala posse putandumst,\nquin proclivius hic iras decurrat ad acris,\nille metu citius paulo temptetur, at ille\ntertius accipiat quaedam clementius aequo.\ninque aliis rebus multis differre necessest\nnaturas hominum varias moresque sequacis;\nquorum ego nunc nequeo caecas exponere causas\nnec reperire figurarum tot nomina quot sunt\nprincipiis, unde haec oritur variantia rerum.\nillud in his rebus video firmare potesse,\nusque adeo naturarum vestigia linqui\nparvola, quae nequeat ratio depellere nobis,\nut nihil inpediat dignam dis degere vitam.\nHaec igitur natura tenetur corpore ab omni\nipsaque corporis est custos et causa salutis;\nnam communibus inter se radicibus haerent\nnec sine pernicie divelli posse videntur.\nquod genus e thuris glaebis evellere odorem\nhaud facile est, quin intereat natura quoque eius,\nsic animi atque animae naturam corpore toto\nextrahere haut facile est, quin omnia dissoluantur.\ninplexis ita principiis ab origine prima\ninter se fiunt consorti praedita vita,\nnec sibi quaeque sine alterius vi posse videtur\ncorporis atque animi seorsum sentire potestas,\nsed communibus inter eas conflatur utrimque\nmotibus accensus nobis per viscera sensus.\nPraeterea corpus per se nec gignitur umquam\nnec crescit neque post mortem durare videtur.\nnon enim, ut umor aquae dimittit saepe vaporem,\nqui datus est, neque ea causa convellitur ipse,\nsed manet incolumis, non, inquam, sic animai\ndiscidium possunt artus perferre relicti,\nsed penitus pereunt convulsi conque putrescunt.\nex ineunte aevo sic corporis atque animai\nmutua vitalis discunt contagia motus,\nmaternis etiam membris alvoque reposta,\ndiscidium ut nequeat fieri sine peste maloque;\nut videas, quoniam coniunctast causa salutis,\nconiunctam quoque naturam consistere eorum.\nQuod super est, siquis corpus sentire refutat\natque animam credit permixtam corpore toto\nsuscipere hunc motum quem sensum nominitamus,\nvel manifestas res contra verasque repugnat.\nquid sit enim corpus sentire quis adferet umquam,\nsi non ipsa palam quod res dedit ac docuit nos?\n'at dimissa anima corpus caret undique sensu.'\nperdit enim quod non proprium fuit eius in aevo\nmultaque praeterea perdit quom expellitur aevo.\nDicere porro oculos nullam rem cernere posse,\nsed per eos animum ut foribus spectare reclusis,\ndifficilest, contra cum sensus ducat eorum;\nsensus enim trahit atque acies detrudit ad ipsas,\nfulgida praesertim cum cernere saepe nequimus,\nlumina luminibus quia nobis praepediuntur.\nquod foribus non fit; neque enim, qua cernimus ipsi,\nostia suscipiunt ullum reclusa laborem.\npraeterea si pro foribus sunt lumina nostra,\niam magis exemptis oculis debere videtur\ncernere res animus sublatis postibus ipsis.\nIllud in his rebus nequaquam sumere possis,\nDemocriti quod sancta viri sententia ponit,\ncorporis atque animi primordia singula primis\nadposita alternis, variare ac nectere membra.\nnam cum multo sunt animae elementa minora\nquam quibus e corpus nobis et viscera constant,\ntum numero quoque concedunt et rara per artus\ndissita sunt, dum taxat ut hoc promittere possis,\nquantula prima queant nobis iniecta ciere\ncorpora sensiferos motus in corpore, tanta\nintervalla tenere exordia prima animai.\nnam neque pulveris inter dum sentimus adhaesum\ncorpore nec membris incussam sidere cretam,\nnec nebulam noctu neque arani tenvia fila\nobvia sentimus, quando obretimur euntes,\nnec supera caput eiusdem cecidisse vietam\nvestem nec plumas avium papposque volantis,\nqui nimia levitate cadunt plerumque gravatim,\nnec repentis itum cuiusvis cumque animantis\nsentimus nec priva pedum vestigia quaeque,\ncorpore quae in nostro culices et cetera ponunt.\nusque adeo prius est in nobis multa ciendum\nquam primordia sentiscant concussa animai,\nsemina corporibus nostris inmixta per artus,\net quam in his intervallis tuditantia possint\nconcursare coire et dissultare vicissim.\nEt magis est animus vitai claustra coercenscoÃ«rcens\net dominantior ad vitam quam vis animai.\nnam sine mente animoque nequit residere per artus\ntemporis exiguam partem pars ulla animai,\nsed comes insequitur facile et discedit in auras\net gelidos artus in leti frigore linquit.\nat manet in vita cui mens animusque remansit,\nquamvis est circum caesis lacer undique membris;\ntruncus adempta anima circum membrisque remota\nvivit et aetherias vitalis suscipit auras;\nsi non omnimodis, at magna parte animai\nprivatus, tamen in vita cunctatur et haeret;\nut, lacerato oculo circum si pupula mansit\nincolumis, stat cernundi vivata potestas,\ndum modo ne totum corrumpas luminis orbem\net circum caedas aciem solamque relinquas;\nid quoque enim sine pernicie non fiet eorum.\nat si tantula pars oculi media illa peresa est,\noccidit extemplo lumen tenebraeque secuntur,\nincolumis quamvis alioqui splendidus orbis.\nhoc anima atque animus vincti sunt foedere semper.\nNunc age, nativos animantibus et mortalis\nesse animos animasque levis ut noscere possis,\nconquisita diu dulcique reperta labore\ndigna tua pergam disponere carmina vita.\ntu fac utrumque uno subiungas nomine eorum\natque animam verbi causa cum dicere pergam,\nmortalem esse docens, animum quoque dicere credas,\nqua tenus est unum inter se coniunctaque res est.\nPrincipio quoniam tenuem constare minutis\ncorporibus docui multoque minoribus esse\nprincipiis factam quam liquidus umor aquai\naut nebula aut fumus â€”; nam longe mobilitate\npraestat et a tenui causa magis icta movetur,\nquippe ubi imaginibus fumi nebulaeque movetur;\nquod genus in somnis sopiti ubi cernimus alte\nexhalare vaporem altaria ferreque fumum;\nnam procul haec dubio nobis simulacra gerunturaegerunturÃ¦\nnunc igitur quoniam quassatis undique vasis\ndiffluere umorem et laticem discedere cernis,\net nebula ac fumus quoniam discedit in auras,\ncrede animam quoque diffundi multoque perire\nocius et citius dissolvi in corpora prima,\ncum semel ex hominis membris ablata recessit;\nquippe etenim corpus, quod vas quasi constitit eius,\ncum cohibere nequit conquassatum ex aliqua re\nac rarefactum detracto sanguine venis,\naereaÃ«re qui credas posse hanc cohiberier ullo,\ncorpore qui nostro rarus magis incohibens sit?\nPraeterea gigni pariter cum corpore et una\ncrescere sentimus pariterque senescere mentem.\nnam vel ut infirmo pueri teneroque vagantur\ncorpore, sic animi sequitur sententia tenvis.\ninde ubi robustis adolevit viribus aetas,\nconsilium quoque maius et auctior est animi vis.\npost ubi iam validis quassatum est viribus aevi\ncorpus et obtusis ceciderunt viribus artus,\nclaudicat ingenium, delirat lingua labat mens,\nomnia deficiunt atque uno tempore desunt.\nergo dissolui quoque convenit omnem animai\nnaturam, ceu fumus, in altas aerisaÃ«ris auras;\nquando quidem gigni pariter pariterque videmus\ncrescere et, ut docui, simul aevo fessa fatisci.\nHuc accedit uti videamus, corpus ut ipsum\nsuscipere inmanis morbos durumque dolorem,\nsic animum curas acris luctumque metumque;\nquare participem leti quoque convenit esse.\nquin etiam morbis in corporis avius errat\nsaepe animus; dementit enim deliraque fatur,\ninter dumque gravi lethargo fertur in altum\naeternumque soporem oculis nutuque cadenti;\nunde neque exaudit voces nec noscere voltus\nillorum potis est, ad vitam qui revocantes\ncircum stant lacrimis rorantes ora genasque.\nquare animum quoque dissolui fateare necessest,\nquandoquidem penetrant in eum contagia morbi;\nnam dolor ac morbus leti fabricator uterquest,\nmultorum exitio perdocti quod sumus ante.\net quoniam mentem sanari corpus ut aegrum\net pariter mentem sanari corpus inani\ndenique cor, hominem cum vini vis penetravit\nacris et in venas discessit diditus ardor,\nconsequitur gravitas membrorum, praepediuntur\ncrura vacillanti, tardescit lingua, madet mens,\nnant oculi, clamor singultus iurgia gliscunt,\net iam cetera de genere hoc quae cumque secuntur,\ncur ea sunt, nisi quod vehemens violentia vini\nconturbare animam consuevit corpore in ipso?\nat quae cumque queunt conturbari inque pediri,\nsignificant, paulo si durior insinuarit\ncausa, fore ut pereant aevo privata futuro.\nQuin etiam subito vi morbi saepe coactus\nante oculos aliquis nostros, ut fulminis ictu,\nconcidit et spumas agit, ingemit et tremit artus,\ndesipit, extentat nervos, torquetur, anhelat\ninconstanter, et in iactando membra fatigat,\nni mirum quia vis morbi distracta per artus\nturbat agens animam, spumans ut in aequore salso\nventorum validis fervescunt viribus undae.\nexprimitur porro gemitus, quia membra dolore\nadficiuntur et omnino quod semina vocis\neliciuntur et ore foras glomerata feruntur\nqua quasi consuerunt et sunt munita viai.\ndesipientia fit, quia vis animi atque animai\nconturbatur et, ut docui, divisa seorsum\ndisiectatur eodem illo distracta veneno.\ninde ubi iam morbi reflexit causa, reditque\nin latebras acer corrupti corporis umor,\ntum quasi vaccillans primum consurgit et omnis\npaulatim redit in sensus animamque receptat.\nhaec igitur tantis ubi morbis corpore in ipso\niactentur miserisque modis distracta laborent,\ncur eadem credis sine corpore in aereaÃ«re aperto\ncum validis ventis aetatem degere posse?\nEt quoniam mentem sanari corpus ut aegrum\ncernimus et flecti medicina posse videmus,\nid quoque praesagit mortalem vivere mentem.\naddere enim partis aut ordine traiecere aecumst\naut aliquid prosum de summa detrahere hilum,\ncommutare animum qui cumque adoritur et infit\naut aliam quamvis naturam flectere quaerit.\nat neque transferri sibi partis nec tribui vult\ninmortale quod est quicquam neque defluere hilum;\nnam quod cumque suis mutatum finibus exit,\ncontinuo hoc mors est illius quod fuit ante.\nergo animus sive aegrescit, mortalia signa\nmittit, uti docui, seu flectitur a medicina.\nusque adeo falsae rationi vera videtur\nres occurrere et effugium praecludere eunti\nancipitique refutatu convincere falsum.\nDenique saepe hominem paulatim cernimus ire\net membratim vitalem deperdere sensum;\nin pedibus primum digitos livescere et unguis,\ninde pedes et crura mori, post inde per artus\nire alios tractim gelidi vestigia leti.\nscinditur atque animae haec quoniam natura nec uno\ntempore sincera existit, mortalis habendast.\nquod si forte putas ipsam se posse per artus\nintrosum trahere et partis conducere in unum\natque ideo cunctis sensum diducere membris,\nat locus ille tamen, quo copia tanta animai\ncogitur, in sensu debet maiore videri;\nqui quoniam nusquamst, ni mirum, ut diximus ante,\ndilaniata foras dispargitur, interit ergo.\nquin etiam si iam libeat concedere falsum\net dare posse animam glomerari in corpore eorum,\nlumina qui lincunt moribundi particulatim,\nmortalem tamen esse animam fateare necesse\nnec refert utrum pereat dispersa per auras\nan contracta suis e partibus obbrutescat,\nquando hominem totum magis ac magis undique sensus\ndeficit et vitae minus et minus undique restat.\nEt quoniam mens est hominis pars una locoque\nfixa manet certo, vel ut aures atque oculi sunt\natque alii sensus qui vitam cumque gubernant,\net vel uti manus atque oculus naresve seorsum\nsecreta ab nobis nequeunt sentire neque esse,\nsed tamen in parvo lincuntur tempore tali,\nsic animus per se non quit sine corpore et ipso\nesse homine, illius quasi quod vas esse videtur,\nsive aliud quid vis potius coniunctius ei\nfingere, quandoquidem conexu corpus adhaeret.\nDenique corporis atque animi vivata potestas\ninter se coniuncta valent vitaque fruuntur;\nnec sine corpore enim vitalis edere motus\nsola potest animi per se natura nec autem\ncassum anima corpus durare et sensibus uti.\nscilicet avolsus radicibus ut nequit ullam\ndispicere ipse oculus rem seorsum corpore toto,\nsic anima atque animus per se nil posse videtur.\nni mirum quia per venas et viscera mixtim,\nper nervos atque ossa tenentur corpore ab omni\nnec magnis intervallis primordia possunt\nlibera dissultare, ideo conclusa moventur\nsensiferos motus, quos extra corpus in auras\naerisaÃ«ris haut possunt post mortem eiecta moveri\npropterea quia non simili ratione tenentur;\ncorpus enim atque animans erit aeraÃ«r, si cohibere\nsese anima atque in eos poterit concludere motus,\nquos ante in nervis et in ipso corpore agebat.\nquare etiam atque etiam resoluto corporis omni\ntegmine et eiectis extra vitalibus auris\ndissolui sensus animi fateare necessest\natque animam, quoniam coniunctast causa duobus.\nDenique cum corpus nequeat perferre animai\ndiscidium, quin in taetro tabescat odore,\nquid dubitas quin ex imo penitusque coorta\nemanarit uti fumus diffusa animae vis,\natque ideo tanta mutatum putre ruina\nconciderit corpus, penitus quia mota loco sunt\nfundamenta foras manant animaeque per artus\nperque viarum omnis flexus, in corpore qui sunt,\natque foramina? multimodis ut noscere possis\ndispertitam animae naturam exisse per artus\net prius esse sibi distractam corpore in ipso,\nquam prolapsa foras enaret in aerisaÃ«ris auras.\nQuin etiam finis dum vitae vertitur intra,\nsaepe aliqua tamen e causa labefacta videtur\nire anima ac toto solui de corpore tota\net quasi supremo languescere tempore voltus\nmolliaque exsangui cadere omnia corpore membra.\nquod genus est, animo male factum cum perhibetur\naut animam liquisse; ubi iam trepidatur et omnes\nextremum cupiunt vitae reprehendere vinclum;\nconquassatur enim tum mens animaeque potestas\nomnis. et haec ipso cum corpore conlabefiunt,\nut gravior paulo possit dissolvere causa.\nQuid dubitas tandem quin extra prodita corpus\ninbecilla foras in aperto, tegmine dempto,\nnon modo non omnem possit durare per aevom,\nsed minimum quodvis nequeat consistere tempus?\nnec sibi enim quisquam moriens sentire videtur\nire foras animam incolumem de corpore toto,\nnec prius ad iugulum et supera succedere fauces,\nverum deficere in certa regione locatam;\nut sensus alios in parti quemque sua scit\ndissolui. quod si inmortalis nostra foret mens,\nnon tam se moriens dissolvi conquereretur,\nsed magis ire foras vestemque relinquere, ut anguis.\nDenique cur animi numquam mens consiliumque\ngignitur in capite aut pedibus manibusve, sed unis\nsedibus et certis regionibus omnibus haeret,\nsi non certa loca ad nascendum reddita cuique\nsunt, et ubi quicquid possit durare creatum\natque ita multimodis partitis artubus esse,\nmembrorum ut numquam existat praeposterus ordo?\nusque adeo sequitur res rem, neque flamma creari\nfluminibus solitast neque in igni gignier algor.\nPraeterea si inmortalis natura animaist\net sentire potest secreta a corpore nostro,\nquinque, ut opinor, eam faciundum est sensibus auctam.\nnec ratione alia nosmet proponere nobis\npossumus infernas animas Acherunte vagare.\npictores itaque et scriptorum saecla priora\nsic animas intro duxerunt sensibus auctas.\nat neque sorsum oculi neque nares nec manus ipsa\nesse potest animae neque sorsum lingua neque aures;\nhaud igitur per se possunt sentire neque esse.\nEt quoniam toto sentimus corpore inesse\nvitalem sensum et totum esse animale videmus,\nsi subito medium celeri praeciderit ictu\nvis aliqua, ut sorsum partem secernat utramque,\ndispertita procul dubio quoque vis animai\net discissa simul cum corpore dissicietur.\nat quod scinditur et partis discedit in ullas,\nscilicet aeternam sibi naturam abnuit esse.\nfalciferos memorant currus abscidere membra\nsaepe ita de subito permixta caede calentis,\nut tremere in terra videatur ab artubus id quod\ndecidit abscisum, cum mens tamen atque hominis vis\nmobilitate mali non quit sentire dolorem;\net simul in pugnae studio quod dedita mens est,\ncorpore relicuo pugnam caedesque petessit,\nnec tenet amissam laevam cum tegmine saepe\ninter equos abstraxe rotas falcesque rapaces,\nnec cecidisse alius dextram, cum scandit et instat.\ninde alius conatur adempto surgere crure,\ncum digitos agitat propter moribundus humi pes.\net caput abscisum calido viventeque trunco\nservat humi voltum vitalem oculosque patentis,\ndonec reliquias animai reddidit omnes.\nquin etiam tibi si, lingua vibrante, minanti\nserpentis cauda, procero corpore, utrumque\nsit libitum in multas partis discidere ferro,\nomnia iam sorsum cernes ancisa recenti\nvolnere tortari et terram conspargere tabo,\nipsam seque retro partem petere ore priorem,\nvolneris ardenti ut morsu premat icta dolore.\nomnibus esse igitur totas dicemus in illis\nparticulis animas? at ea ratione sequetur\nunam animantem animas habuisse in corpore multas.\nergo divisast ea quae fuit una simul cum\ncorpore; quapropter mortale utrumque putandumst,\nin multas quoniam partis disciditur aeque.\nPraeterea si inmortalis natura animai\nconstat et in corpus nascentibus insinuatur,\ncur super ante actam aetatem meminisse nequimus\nnec vestigia gestarum rerum ulla tenemus?\nnam si tanto operest animi mutata potestas,\nomnis ut actarum exciderit retinentia rerum,\nnon, ut opinor, id ab leto iam longius errat;\nqua propter fateare necessest quae fuit ante\ninteriisse, et quae nunc est nunc esse creatam.\nPraeterea si iam perfecto corpore nobis\ninferri solitast animi vivata potestas\ntum cum gignimur et vitae cum limen inimus,\nhaud ita conveniebat uti cum corpore et una\ncum membris videatur in ipso sanguine cresse,\nsed vel ut in cavea per se sibi vivere solam\nconvenit, ut sensu corpus tamen affluat omne.\nquare etiam atque etiam neque originis esse putandumst\nexpertis animas nec leti lege solutas;\nnam neque tanto opere adnecti potuisse putandumst\ncorporibus nostris extrinsecus insinuatas,\nquod fieri totum contra manifesta docet res\naenamqueÃ¦namque ita conexa est per venas viscera nervos\nossaque, uti dentes quoque sensu participentur;\nmorbus ut indicat et gelidai stringor aquai\net lapis oppressus subitis e frugibus asperaeasperÃ¦\nnec, tam contextae cum sint, exire videntur\nincolumes posse et salvas exsolvere sese\nomnibus e nervis atque ossibus articulisque,\nquod si forte putas extrinsecus insinuatam\npermanare animam nobis per membra solere,\ntanto quique magis cum corpore fusa peribit;\nquod permanat enim, dissolvitur, interit ergo;\ndispertitur enim per caulas corporis omnis.\nut cibus, in membra atque artus cum diditur omnis,\ndisperit atque aliam naturam sufficit ex se,\nsic anima atque animus quamvis est integra recens in\ncorpus eunt, tamen in manando dissoluuntur,\ndum quasi per caulas omnis diduntur in artus\nparticulae quibus haec animi natura creatur,\nquae nunc in nostro dominatur corpore nata\nex illa quae tunc periit partita per artus.\nquapropter neque natali privata videtur\nesse die natura animae nec funeris expers.\nSemina praeterea linquontur necne animai\ncorpore in exanimo? quod si lincuntur et insunt,\nhaut erit ut merito inmortalis possit haberi,\npartibus amissis quoniam libata recessit.\nsin ita sinceris membris ablata profugit,\nut nullas partis in corpore liquerit ex se,\nunde cadavera rancenti iam viscere vermes\nexpirant atque unde animantum copia tanta\nexos et exanguis tumidos perfluctuat artus?\nquod si forte animas extrinsecus insinuari?\nvermibus et privas in corpora posse venire\ncredis nec reputas cur milia multa animarum\nconveniant unde una recesserit, hoc tamen est ut\nquaerendum videatur et in discrimen agendum,\nutrum tandem animae venentur semina quaeque\nvermiculorum ipsaeque sibi fabricentur ubi sint,\nan quasi corporibus perfectis insinuentur.\nat neque cur faciant ipsae quareve laborent\ndicere suppeditat. neque enim, sine corpore cum sunt,\nsollicitae volitant morbis alguque fameque;\ncorpus enim magis his vitiis adfine laborat,\net mala multa animus contage fungitur eius.\nsed tamen his esto quamvis facere utile corpus,\ncum subeant; at qua possint via nulla videtur.\nhaut igitur faciunt animae sibi corpora et artus.\nnec tamen est ut qui cum perfectis insinuentur\ncorporibus; neque enim poterunt suptiliter esse\nconexae neque consensu contagia fient.\nDenique cur acris violentia triste leonum\nseminium sequitur, volpes dolus, et fuga cervos?\na patribus datur et a patrius pavor incitat artus,\net iam cetera de genere hoc cur omnia membris\nex ineunte aevo generascunt ingenioque,\nsi non, certa suo quia semine seminioque\nvis animi pariter crescit cum corpore quoque?\nquod si inmortalis foret et mutare soleret\ncorpora, permixtis animantes moribus essent,\neffugeret canis Hyrcano de semine saepe\ncornigeri incursum cervi tremeretque per auras\naerisaÃ«ris accipiter fugiens veniente columba,\ndesiperent homines, saperent fera saecla ferarum.\nillud enim falsa fertur ratione, quod aiunt\ninmortalem animam mutato corpore flecti;\nquod mutatur enim, dissolvitur, interit ergo;\ntraiciuntur enim partes atque ordine migrant;\nquare dissolui quoque debent posse per artus,\ndenique ut intereant una cum corpore cunctae.\nsin animas hominum dicent in corpora semper\nire humana, tamen quaeram cur e sapienti\nstulta queat fieri, nec prudens sit puer ullus,\nsi non, certa suo quia semine seminioque\nnec tam doctus equae pullus quam fortis equi vis.\nscilicet in tenero tenerascere corpore mentem\nconfugient. quod si iam fit, fateare necessest\nmortalem esse animam, quoniam mutata per artus\ntanto opere amittit vitam sensumque priorem.\nquove modo poterit pariter cum corpore quoque\nconfirmata cupitum aetatis tangere florem\nvis animi, nisi erit consors in origine prima?\nquidve foras sibi vult membris exire senectis?\nan metuit conclusa manere in corpore putri\net domus aetatis spatio ne fessa vetusto\nobruat? at non sunt immortali ulla pericla.\nDenique conubia ad Veneris partusque ferarum\nesse animas praesto deridiculum esse videtur,\nexpectare immortalis mortalia membra\ninnumero numero certareque praeproperanter\ninter se quae prima potissimaque insinuetur;\nsi non forte ita sunt animarum foedera pacta,\nut quae prima volans advenerit insinuetur\nprima neque inter se contendant viribus hilum.\nDenique in aethere non arbor, non aequore in alto\nnubes esse queunt nec pisces vivere in arvis\nnec cruor in lignis neque saxis sucus inesse.\ncertum ac dispositumst ubi quicquid crescat et insit.\nsic animi natura nequit sine corpore oriri\nsola neque a nervis et sanguine longius esse.\nquod si posset enim, multo prius ipsa animi vis\nin capite aut umeris aut imis calcibus esse\nposset et innasci quavis in parte soleret,\ntandem in eodem homine atque in eodem vase manere.\nquod quoniam nostro quoque constat corpore certum\ndispositumque videtur ubi esse et crescere possit\nsorsum anima atque animus, tanto magis infitiandum\ntotum posse extra corpus durare genique.\nquare, corpus ubi interiit, periisse necessest\nconfiteare animam distractam in corpore toto.\nquippe etenim mortale aeterno iungere et una\nconsentire putare et fungi mutua posse\ndesiperest; quid enim diversius esse putandumst\naut magis inter se disiunctum discrepitansque,\nquam mortale quod est inmortali atque perenni\niunctum in concilio saevas tolerare procellas?\npraeterea quaecumque manent aeterna necessest\naut quia sunt solido cum corpore respuere ictus\nnec penetrare pati sibi quicquam quod queat artas\ndissociare intus partis, ut materiai\ncorpora sunt, quorum naturam ostendimus ante,\naut ideo durare aetatem posse per omnem,\nplagarum quia sunt expertia sicut inanest,\nquod manet intactum neque ab ictu fungitur hilum,\naut etiam quia nulla loci sit copia circum,\nquo quasi res possint discedere dissoluique,\nsicut summarum summast aeterna, neque extra\nquis locus est quo diffugiant neque corpora sunt quae\npossint incidere et valida dissolvere plaga.\nQuod si forte ideo magis inmortalis habendast,\nquod vitalibus ab rebus munita tenetur,\naut quia non veniunt omnino aliena salutis,\naut quia quae veniunt aliqua ratione recedunt\npulsa prius quam quid noceant sentire queamus,\npraeter enim quam quod morbis cum corporis aegret,\nadvenit id quod eam de rebus saepe futuris\nmacerat inque metu male habet curisque fatigat,\npraeteritisque male admissis peccata remordent.\nadde furorem animi proprium atque oblivia rerum,\nadde quod in nigras lethargi mergitur undas.\nNil igitur mors est ad nos neque pertinet hilum,\nquandoquidem natura animi mortalis habetur.\net vel ut ante acto nihil tempore sensimus aegri,\nad confligendum venientibus undique Poenis,\nomnia cum belli trepido concussa tumultu\nhorrida contremuere sub altis aetheris auris,\nin dubioque fuere utrorum ad regna cadendum\nomnibus humanis esset terraque marique,\nsic, ubi non erimus, cum corporis atque animai\ndiscidium fuerit, quibus e sumus uniter apti,\nscilicet haud nobis quicquam, qui non erimus tum,\naccidere omnino poterit sensumque movere,\nnon si terra mari miscebitur et mare caelo.\net si iam nostro sentit de corpore postquam\ndistractast animi natura animaeque potestas,\nnil tamen est ad nos, qui comptu coniugioque\ncorporis atque animae consistimus uniter apti.\nnec, si materiem nostram collegerit aetas\npost obitum rursumque redegerit ut sita nunc est,\natque iterum nobis fuerint data lumina vitae,\npertineat quicquam tamen ad nos id quoque factum,\ninterrupta semel cum sit repetentia nostri.\net nunc nil ad nos de nobis attinet, ante\nqui fuimus, neque iam de illis nos adficit angor.\nnam cum respicias inmensi temporis omne\npraeteritum spatium, tum motus materiai\nmultimodi quam sint, facile hoc adcredere possis,\nsemina saepe in eodem, ut nunc sunt, ordine posta\nhaec eadem, quibus e nunc nos sumus, ante fuisse.\nnec memori tamen id quimus reprehendere mente;\ninter enim iectast vitai pausa vageque\ndeerrarunt passim motus ab sensibus omnes.\ndebet enim, misere si forte aegreque futurumst;\nipse quoque esse in eo tum tempore, cui male possit\naccidere. id quoniam mors eximit, esseque prohibet\nillum cui possint incommoda conciliari,\nscire licet nobis nihil esse in morte timendum\nnec miserum fieri qui non est posse, neque hilum\ndifferre an nullo fuerit iam tempore natus,\nmortalem vitam mors cum inmortalis ademit.\nProinde ubi se videas hominem indignarier ipsum,\npost mortem fore ut aut putescat corpore posto\naut flammis interfiat malisve ferarum,\nscire licet non sincerum sonere atque subesse\ncaecum aliquem cordi stimulum, quamvis neget ipse\ncredere se quemquam sibi sensum in morte futurum;\nnon, ut opinor, enim dat quod promittit et unde\nnec radicitus e vita se tollit et eicit,\nsed facit esse sui quiddam super inscius ipse.\nvivus enim sibi cum proponit quisque futurum,\ncorpus uti volucres lacerent in morte feraeque,\nipse sui miseret; neque enim se dividit illim\nnec removet satis a proiecto corpore et illum\nse fingit sensuque suo contaminat astans.\nhinc indignatur se mortalem esse creatum\nnec videt in vera nullum fore morte alium se,\nqui possit vivus sibi se lugere peremptum\nstansque iacentem se lacerari urive dolere.\nnam si in morte malumst malis morsuque ferarum\ntractari, non invenio qui non sit acerbum\nignibus inpositum calidis torrescere flammis\naut in melle situm suffocari atque rigere\nfrigore, cum summo gelidi cubat aequore saxi,\nurgerive superne obrutum pondere terrae.\n'Iam iam non domus accipiet te laeta neque uxor\noptima, nec dulces occurrent oscula nati\npraeripere et tacita pectus dulcedine tangent.\nnon poteris factis florentibus esse tuisque\npraesidium. misero misere' aiunt 'omnia ademit\nuna dies infesta tibi tot praemia vitae.'\nillud in his rebus non addunt 'nec tibi earum\niam desiderium rerum super insidet una.'\nquod bene si videant animo dictisque sequantur,\ndissoluant animi magno se angore metuque.\n'tu quidem ut es leto sopitus, sic eris aevi\nquod super est cunctis privatus doloribus aegris;\nat nos horrifico cinefactum te prope busto\ninsatiabiliter deflevimus, aeternumque\nnulla dies nobis maerorem e pectore demet.'\nillud ab hoc igitur quaerendum est, quid sit amari\ntanto opere, ad somnum si res redit atque quietem,\ncur quisquam aeterno possit tabescere luctu.\nHoc etiam faciunt ubi discubuere tenentque\npocula saepe homines et inumbrant ora coronis,\nex animo ut dicant: 'brevis hic est fructus homullis;\niam fuerit neque post umquam revocare licebit.'\ntam quam in morte mali cum primis hoc sit eorum,\nquod sitis exurat miseros atque arida torrat,\naut aliae cuius desiderium insideat rei.\nnec sibi enim quisquam tum se vitamque requiret,\ncum pariter mens et corpus sopita quiescunt;\nnam licet aeternum per nos sic esse soporem,\nnec desiderium nostri nos adficit ullum,\net tamen haud quaquam nostros tunc illa per artus\nlonge ab sensiferis primordia motibus errant,\ncum correptus homo ex somno se colligit ipse.\nmulto igitur mortem minus ad nos esse putandumst,\nsi minus esse potest quam quod nihil esse videmus;\nmaior enim turbae disiectus materiai\nconsequitur leto nec quisquam expergitus extat,\nfrigida quem semel est vitai pausa secuta.\nDenique si vocem rerum natura repente.\nmittat et hoc alicui nostrum sic increpet ipsa:\n'quid tibi tanto operest, mortalis, quod nimis aegris\nluctibus indulges? quid mortem congemis ac fles?\nnam si grata fuit tibi vita ante acta priorque\net non omnia pertusum congesta quasi in vas\ncommoda perfluxere atque ingrata interiere;\ncur non ut plenus vitae conviva recedis\naequo animoque capis securam, stulte, quietem?\nsin ea quae fructus cumque es periere profusa\nvitaque in offensost, cur amplius addere quaeris,\nrursum quod pereat male et ingratum occidat omne,\nnon potius vitae finem facis atque laboris?\nnam tibi praeterea quod machiner inveniamque,\nquod placeat, nihil est; eadem sunt omnia semper.\nsi tibi non annis corpus iam marcet et artus\nconfecti languent, eadem tamen omnia restant,\nomnia si perges vivendo vincere saecla,\natque etiam potius, si numquam sis moriturus',\nquid respondemus, nisi iustam intendere litem\nnaturam et veram verbis exponere causam?\ngrandior hic vero si iam seniorque queratur\natque obitum lamentetur miser amplius aequo,\nnon merito inclamet magis et voce increpet acri:\n'aufer abhinc lacrimas, baratre, et compesce querellas.\nomnia perfunctus vitai praemia marces;\nsed quia semper aves quod abest, praesentia temnis,\ninperfecta tibi elapsast ingrataque vita,\net nec opinanti mors ad caput adstitit ante\nquam satur ac plenus possis discedere rerum.\nnunc aliena tua tamen aetate omnia mitte\naequo animoque, age dum, magnis concede necessis?'\niure, ut opinor, agat, iure increpet inciletque;\ncedit enim rerum novitate extrusa vetustas\nsemper, et ex aliis aliud reparare necessest.\nNec quisquam in barathrum nec Tartara deditur atra;\nmateries opus est, ut crescant postera saecla;\nquae tamen omnia te vita perfuncta sequentur;\nnec minus ergo ante haec quam tu cecidere cadentque.\nsic alid ex alio numquam desistet oriri\nvitaque mancipio nulli datur, omnibus usu.\nrespice item quam nil ad nos ante acta vetustas\ntemporis aeterni fuerit, quam nascimur ante.\nhoc igitur speculum nobis natura futuri\ntemporis exponit post mortem denique nostram.\nnumquid ibi horribile apparet, num triste videtur\nquicquam, non omni somno securius exstat?\nAtque ea ni mirum quae cumque Acherunte profundo\nprodita sunt esse, in vita sunt omnia nobis.\nnec miser inpendens magnum timet aereaÃ«re saxum\nTantalus, ut famast, cassa formidine torpens;\nsed magis in vita divom metus urget inanis\nmortalis casumque timent quem cuique ferat fors.\nnec Tityon volucres ineunt Acherunte iacentem\nnec quod sub magno scrutentur pectore quicquam\nperpetuam aetatem possunt reperire profecto.\nquam libet immani proiectu corporis exstet,\nqui non sola novem dispessis iugera membris\noptineat, sed qui terrai totius orbem,\nnon tamen aeternum poterit perferre dolorem\nnec praebere cibum proprio de corpore semper.\nsed Tityos nobis hic est, in amore iacentem\nquem volucres lacerant atque exest anxius angor\naut alia quavis scindunt cuppedine curae.\nSisyphus in vita quoque nobis ante oculos est,\nqui petere a populo fasces saevasque secures\nimbibit et semper victus tristisque recedit.\nnam petere imperium, quod inanest nec datur umquam,\natque in eo semper durum sufferre laborem,\nhoc est adverso nixantem trudere monte\nsaxum, quod tamen e summo iam vertice rusum\nvolvitur et plani raptim petit aequora campi.\ndeinde animi ingratam naturam pascere semper\natque explere bonis rebus satiareque numquam,\nquod faciunt nobis annorum tempora, circum\ncum redeunt fetusque ferunt variosque lepores,\nnec tamen explemur vitai fructibus umquam,\nhoc, ut opinor, id est, aevo florente puellas\nquod memorant laticem pertusum congerere in vas,\nquod tamen expleri nulla ratione potestur.\nCerberus et Furiae iam vero et lucis egestas,\nTartarus horriferos eructans faucibus aestus!\nqui neque sunt usquam nec possunt esse profecto;\nsed metus in vita poenarum pro male factis\nest insignibus insignis scelerisque luela,\ncarcer et horribilis de saxo iactus deorsum,\nverbera carnifices robur pix lammina taedae;\nquae tamen etsi absunt, at mens sibi conscia factis\npraemetuens adhibet stimulos torretque flagellis,\nnec videt interea qui terminus esse malorum\npossit nec quae sit poenarum denique finis,\natque eadem metuit magis haec ne in morte gravescant.\nhic Acherusia fit stultorum denique vita.\nHoc etiam tibi tute interdum dicere possis.\n'lumina sis oculis etiam bonus Ancus reliquit,\nqui melior multis quam tu fuit, improbe, rebus.\ninde alii multi reges rerumque potentes\nocciderunt, magnis qui gentibus imperitarunt.\nille quoque ipse, viam qui quondam per mare magnum\nstravit iterque dedit legionibus ire per altum\nac pedibus salsas docuit super ire lucunas\net contempsit equis insultans murmura ponti,\nlumine adempto animam moribundo corpore fudit.\nScipiadas, belli fulmen, Carthaginis horror,\nossa dedit terrae proinde ac famul infimus esset.\nadde repertores doctrinarum atque leporum,\nadde Heliconiadum comites; quorum unus Homerus\nsceptra potitus eadem aliis sopitus quietest.\ndenique Democritum post quam matura vetustas\nadmonuit memores motus languescere mentis,\nsponte sua leto caput obvius optulit ipse.\nipse Epicurus obit decurso lumine vitae,\nqui genus humanum ingenio superavit et omnis\nrestinxit stellas exortus ut aetherius sol.\ntu vero dubitabis et indignabere obire?\nmortua cui vita est prope iam vivo atque videnti,\nqui somno partem maiorem conteris aevi,\net viligans stertis nec somnia cernere cessas\nsollicitamque geris cassa formidine mentem\nnec reperire potes tibi quid sit saepe mali, cum\nebrius urgeris multis miser undique curis\natque animo incerto fluitans errore vagaris.'\nSi possent homines, proinde ac sentire videntur\npondus inesse animo, quod se gravitate fatiget,\ne quibus id fiat causis quoque noscere et unde\ntanta mali tam quam moles in pectore constet,\nhaut ita vitam agerent, ut nunc plerumque videmus\nquid sibi quisque velit nescire et quaerere semper,\ncommutare locum, quasi onus deponere possit.\nexit saepe foras magnis ex aedibus ille,\nesse domi quem pertaesumst, subitoque revertit,\nquippe foris nihilo melius qui sentiat esse.\ncurrit agens mannos ad villam praecipitanter\nauxilium tectis quasi ferre ardentibus instans;\noscitat extemplo, tetigit cum limina villae,\naut abit in somnum gravis atque oblivia quaerit,\naut etiam properans urbem petit atque revisit.\nhoc se quisque modo fugit, at quem scilicet, ut fit,\neffugere haut potis est: ingratius haeret et odit\npropterea, morbi quia causam non tenet aeger;\nquam bene si videat, iam rebus quisque relictis\nnaturam primum studeat cognoscere rerum,\ntemporis aeterni quoniam, non unius horae,\nambigitur status, in quo sit mortalibus omnis\naetas, post mortem quae restat cumque manendo.\nDenique tanto opere in dubiis trepidare periclis\nquae mala nos subigit vitai tanta cupido?\ncerte equidem finis vitae mortalibus adstat\nnec devitari letum pote, quin obeamus.\npraeterea versamur ibidem atque insumus usque\nnec nova vivendo procuditur ulla voluptas;\nsed dum abest quod avemus, id exsuperare videtur\ncetera; post aliud, cum contigit illud, avemus\net sitis aequa tenet vitai semper hiantis.\nposteraque in dubiost fortunam quam vehat aetas,\nquidve ferat nobis casus quive exitus instet.\nnec prorsum vitam ducendo demimus hilum\ntempore de mortis nec delibare valemus,\nquo minus esse diu possimus forte perempti.\nproinde licet quod vis vivendo condere saecla,\nmors aeterna tamen nihilo minus illa manebit,\nnec minus ille diu iam non erit, ex hodierno\nlumine qui finem vitai fecit, et ille,\nmensibus atque annis qui multis occidit ante.\nAvia Pieridum peragro loca nullius ante\ntrita solo. iuvat integros accedere fontis\natque haurire, iuvatque novos decerpere flores\ninsignemque meo capiti petere inde coronam,\nunde prius nulli velarint tempora musae;\nprimum quod magnis doceo de rebus et artis\nreligionum animum nodis exsolvere pergo,\ndeinde quod obscura de re tam lucida pango\ncarmina musaeo contingens cuncta lepore.\nid quoque enim non ab nulla ratione videtur;\nnam vel uti pueris absinthia taetra medentes\ncum dare conantur, prius oras pocula circum\ncontingunt mellis dulci flavoque liquore,\nut puerorum aetas inprovida ludificetur\nlabrorum tenus, interea perpotet amarum\nabsinthi laticem deceptaque non capiatur,\nsed potius tali facto recreata valescat,\nsic ego nunc, quoniam haec ratio plerumque videtur\ntristior esse quibus non est tractata, retroque\nvolgus abhorret ab hac, volui tibi suaviloquenti\ncarmine Pierio rationem exponere nostram\net quasi musaeo dulci contingere melle;\nsi tibi forte animum tali ratione tenere\nversibus in nostris possem, dum percipis omnem\nnaturam rerum ac persentis utilitatem.\nSed quoniam docui cunctarum exordia rerum\nqualia sint et quam variis distantia formis\nsponte sua volitent aeterno percita motu\nquoque modo possit res ex his quaeque creari,\nnunc agere incipiam tibi quod vehementer ad has res\nattinet esse ea quae rerum simulacra vocamus,\nquae quasi membranae vel cortex nominitandast,\natque animi quoniam docui natura quid esset\net quibus e rebus cum corpore compta vigeret\nquove modo distracta rediret in ordia prima,\nnunc agere incipiam tibi, quod vehementer ad has res\nattinet esse ea quae rerum simulacra vocamus,\nquod speciem ac formam similem gerit eius imago,\ncuius cumque cluet de corpore fusa vagari;\nquae quasi membranae summo de corpore rerum\ndereptae volitant ultroque citroque per auras,\natque eadem nobis vigilantibus obvia mentes\nterrificant atque in somnis, cum saepe figuras\ncontuimur miras simulacraque luce carentum,\nquae nos horrifice languentis saepe sopore\nexcierunt ne forte animas Acherunte reamur\neffugere aut umbras inter vivos volitare\nneve aliquid nostri post mortem posse relinqui,\ncum corpus simul atque animi natura perempta\nin sua discessum dederint primordia quaeque.\ndico igitur rerum effigias tenuisque figuras\nmittier ab rebus summo de cortice eorum;\nid licet hinc quamvis hebeti cognoscere corde.\nPrincipio quoniam mittunt in rebus apertis\ncorpora res multae, partim diffusa solute,\nrobora ceu fumum mittunt ignesque vaporem,\net partim contexta magis condensaque, ut olim\ncum teretis ponunt tunicas aestate cicadae,\net vituli cum membranas de corpore summo\nnascentes mittunt, et item cum lubrica serpens\nexuit in spinis vestem; nam saepe videmus\nillorum spoliis vepres volitantibus auctas.\nquae quoniam fiunt, tenuis quoque debet imago\nab rebus mitti summo de corpore rerum.\nnam cur illa cadant magis ab rebusque recedant\nquam quae tenvia sunt, hiscendist nulla potestas;\npraesertim cum sint in summis corpora rebus\nmulta minuta, iaci quae possint ordine eodem\nquo fuerint et formai servare figuram,\net multo citius, quanto minus indupediri\npauca queunt et quae sunt prima fronte locata.\nnam certe iacere ac largiri multa videmus,\nnon solum ex alto penitusque, ut diximus ante,\nverum de summis ipsum quoque saepe colorem.\net volgo faciunt id lutea russaque vela\net ferrugina, cum magnis intenta theatris\nper malos volgata trabesque trementia flutant;\nnamque ibi consessum caveai supter et omnem\nscaenai speciem patrum matrumque deorsum\ninficiunt coguntque suo fluitare colore.\net quanto circum mage sunt inclusa theatri\nmoenia, tam magis haec intus perfusa lepore\nomnia conrident correpta luce diei.\nergo lintea de summo cum corpore fucum\nmittunt, effigias quoque debent mittere tenvis\nres quaeque, ex summo quoniam iaculantur utraque.\nsunt igitur iam formarum vestigia certa,\nquae volgo volitant subtili praedita filo\nnec singillatim possunt secreta videri.\nPraeterea omnis odor fumus vapor atque aliae res\nconsimiles ideo diffusae rebus abundant,\nex alto quia dum veniunt extrinsecus ortae\nscinduntur per iter flexum, nec recta viarum\nostia sunt, qua contendant exire coortae.\nat contra tenuis summi membrana coloris\ncum iacitur, nihil est quod eam discerpere possit,\nin promptu quoniam est in prima fronte locata.\nPostremo speculis in aqua splendoreque in omni\nquae cumque apparent nobis simulacra, necessest,\nquandoquidem simili specie sunt praedita rerum,\nexin imaginibus missis consistere eorum.\nnam cur illa cadant magis ab rebusque recedant\nquam quae tenuia sunt, hiscendist nulla potestas.\nsunt igitur tenues formarum illis similesque\neffigiae, singillatim quas cernere nemo\ncum possit, tamen adsiduo crebroque repulsu\nreiectae reddunt speculorum ex aequore visum,\nnec ratione alia servari posse videntur,\ntanto opere ut similes reddantur cuique figurae.\nNunc age, quam tenui natura constet imago\npercipe. et in primis, quoniam primordia tantum\nsunt infra nostros sensus tantoque minora\nquam quae primum oculi coeptant non posse tueri,\nnunc tamen id quoque uti confirmem, exordia rerum\ncunctarum quam sint subtilia percipe paucis.\nprimum animalia sunt iam partim tantula, corum\ntertia pars nulla possit ratione videri.\nhorum intestinum quodvis quale esse putandumst!\nquid cordis globus aut oculi? quid membra? quid artus?\nquantula sunt! quid praeterea primordia quaeque,\nunde anima atque animi constet natura necessumst,\nnonne vides quam sint subtilia quamque minuta?\npraeterea quaecumque suo de corpore odorem\nexpirant acrem, panaces absinthia taetra\nhabrotonique graves et tristia centaurea,\nquorum unum quidvis leviter si forte duobus\nquin potius noscas rerum simulacra vagari\nmulta modis multis, nulla vi cassaque sensu?\nSed ne forte putes ea demum sola vagari,\nquae cumque ab rebus rerum simulacra recedunt,\nsunt etiam quae sponte sua gignuntur et ipsa\nconstituuntur in hoc caelo, qui dicitur aer,\nquae multis formata modis sublime feruntur,\nut nubes facile inter dum concrescere in alto\ncernimus et mundi speciem violare serenam\naeraaÃ«ra mulcentes motu; nam saepe Gigantum\nora volare videntur et umbram ducere late,\ninter dum magni montes avolsaque saxa\nmontibus ante ire et solem succedere praeter,\ninde alios trahere atque inducere belua nimbos.\nnec speciem mutare suam liquentia cessant\net cuiusque modi formarum vertere in oras.\nNunc ea quam facili et celeri ratione genantur\nperpetuoque fluant ab rebus lapsaque cedant\nsemper enim summum quicquid de rebus abundat,\nquod iaculentur. et hoc alias cum pervenit in res,\ntransit, ut in primis vestem; sed ubi aspera saxa\naut in materiam ligni pervenit, ibi iam\nscinditur, ut nullum simulacrum reddere possit.\nat cum splendida quae constant opposta fuerunt\ndensaque, ut in primis speculum est, nihil accidit horum;\nnam neque, uti vestem, possunt transire, neque autem\nscindi; quam meminit levor praestare salutem.\nqua propter fit ut hinc nobis simulacra redundent.\net quamvis subito quovis in tempore quamque\nrem contra speculum ponas, apparet imago;\nperpetuo fluere ut noscas e corpore summo\ntexturas rerum tenuis tenuisque figuras.\nergo multa brevi spatio simulacra genuntur,\nut merito celer his rebus dicatur origo.\net quasi multa brevi spatio summittere debet\nlumina sol, ut perpetuo sint omnia plena,\nsic ab rebus item simili ratione necessest\ntemporis in puncto rerum simulacra ferantur\nmulta modis multis in cunctas undique partis;\nquandoquidem speculum quo cumque obvertimus oris,\nres ibi respondent simili forma atque colore.\nPraeterea modo cum fuerit liquidissima caeli\ntempestas, perquam subito fit turbida foede,\nundique uti tenebras omnis Acherunta rearis\nliquisse et magnas caeli complesse cavernas.\nusque adeo taetra nimborum nocte coorta\ninpendent atrae Formidinis ora superne;\nquorum quantula pars sit imago dicere nemost\nqui possit neque eam rationem reddere dictis.\nNunc age, quam celeri motu simulacra ferantur,\net quae mobilitas ollis tranantibus auras\nreddita sit, longo spatio ut brevis hora teratur,\nin quem quaeque locum diverso numine tendunt,\nsuavidicis potius quam multis versibus edam;\nparvus ut est cycni melior canor, ille gruum quam\nclamor in aetheriis dispersus nubibus austri.\nPrincipio persaepe levis res atque minutis\ncorporibus factas celeris licet esse videre.\nin quo iam genere est solis lux et vapor eius,\npropterea quia sunt e primis facta minutis,\nquae quasi cuduntur perque aerisaÃ«ris intervallum\nnon dubitant transire sequenti concita plaga;\nsuppeditatur enim confestim lumine lumen\net quasi protelo stimulatur fulgere fulgur.\nqua propter simulacra pari ratione necessest\ninmemorabile per spatium transcurrere posse\ntemporis in puncto, primum quod parvola causa\nest procul a tergo quae provehat atque propellat,\nquod super est, ubi tam volucri levitate ferantur,\ndeinde quod usque adeo textura praedita rara\nmittuntur, facile ut quasvis penetrare queant res\net quasi permanare per aerisaÃ«ris intervallum.\nPraeterea si quae penitus corpuscula rerum\nex altoque foras mittuntur, solis uti lux\nac vapor, haec puncto cernuntur lapsa diei\nper totum caeli spatium diffundere sese\nperque volare mare ac terras caelumque rigare.\nquid quae sunt igitur iam prima fronte parata,\ncum iaciuntur et emissum res nulla moratur?\nquone vides citius debere et longius ire\nmultiplexque loci spatium transcurrere eodem\ntempore quo solis pervolgant lumina caelum?\nHoc etiam in primis specimen verum esse videtur,\nquam celeri motu rerum simulacra ferantur,\nquod simul ac primum sub diu splendor aquai\nponitur, extemplo caelo stellante serena\nsidera respondent in aqua radiantia mundi.\niamne vides igitur quam puncto tempore imago\naetheris ex oris in terrarum accidat oras?\nquare etiam atque etiam mitti fateare necessest\ncorpora quae feriant oculos visumque lacessant.\nperpetuoque fluunt certis ab rebus odores,\nfrigus ut a fluviis, calor ab sole, aestus ab undis\naequoris, exesor moerorum litora circum,\nnec variae cessant voces volitare per auras.\ndenique in os salsi venit umor saepe saporis,\ncum mare versamur propter, dilutaque contra\ncum tuimur misceri absinthia, tangit amaror.\nusque adeo omnibus ab rebus res quaeque fluenter\nfertur et in cunctas dimittitur undique partis\nnec mora nec requies interdatur ulla fluendi,\nperpetuo quoniam sentimus et omnia semper\ncernere odorari licet et sentire sonare.\nPraeterea quoniam manibus tractata figura\nin tenebris quaedam cognoscitur esse eadem quae\ncernitur in luce et claro candore, necessest\nconsimili causa tactum visumque moveri.\nnunc igitur si quadratum temptamus et id nos\ncommovet in tenebris, in luci quae poterit res\naccidere ad speciem quadrata, nisi eius imago?\nesse in imaginibus qua propter causa videtur\ncernundi neque posse sine his res ulla videri.\nNunc ea quae dico rerum simulacra feruntur\nundique et in cunctas iaciuntur didita partis;\nverum nos oculis quia solis cernere quimus,\npropterea fit uti, speciem quo vertimus, omnes\nres ibi eam contra feriant forma atque colore.\net quantum quaeque ab nobis res absit, imago\nefficit ut videamus et internoscere curat;\nnam cum mittitur, extemplo protrudit agitque\naeraaÃ«ra qui inter se cumque est oculosque locatus,\nisque ita per nostras acies perlabitur omnis\net quasi perterget pupillas atque ita transit.\npropterea fit uti videamus quam procul absit\nres quaeque. et quanto plus aerisaÃ«ris ante agitatur\net nostros oculos perterget longior aura,\ntam procul esse magis res quaeque remota videtur.\nscilicet haec summe celeri ratione geruntur,\nquale sit ut videamus, et una quam procul absit.\nIllud in his rebus minime mirabile habendumst,\ncur, ea quae feriant oculos simulacra videri\nsingula cum nequeant, res ipsae perspiciantur.\nventus enim quoque paulatim cum verberat et cum\nacre fluit frigus, non privam quamque solemus\nparticulam venti sentire et frigoris eius,\nsed magis unorsum, fierique perinde videmus\ncorpore tum plagas in nostro tam quam aliquae res\nverberet atque sui det sensum corporis extra.\npraeterea lapidem digito cum tundimus, ipsum\ntangimus extremum saxi summumque colorem\nnec sentimus eum tactu, verum magis ipsam\nduritiem penitus saxi sentimus in alto.\nNunc age, cur ultra speculum videatur imago\npercipe: nam certe penitus remmota videtur.\nquod genus illa foris quae vere transpiciuntur,\nianua cum per se transpectum praebet apertum,\nmulta facitque foris ex aedibus ut videantur;\nis quoque enim duplici geminoque fit aereaÃ«re visus.\nprimus enim citra postes tum cernitur aeraÃ«r,\ninde fores ipsae dextra laevaque secuntur,\npost extraria lux oculos perterget et aeraÃ«r\nalter, et illa foris quae vere transpiciuntur.\nsic ubi se primum speculi proiecit imago,\ndum venit ad nostras acies, protrudit agitque\naeraaÃ«ra qui inter se cumquest oculosque locatus,\net facit, ut prius hunc omnem sentire queamus\nquam speculum; sed ubi in speculum quoque sensimus ipsum,\ncontinuo a nobis in eum quae fertur imago\npervenit, et nostros oculos reiecta revisit\natque alium prae se propellens aeraaÃ«ra volvit,\net facit ut prius hunc quam se videamus, eoque\ndistare ab speculo tantum semota videtur.\nquare etiam atque etiam minime mirarier est par\nillis quae reddunt speculorum ex aequore visum,\naeribusaÃ«ribus binis quoniam res confit utraque.\nNunc ea quae nobis membrorum dextera pars est,\nin speculis fit ut in laeva videatur eo quod\nplanitiem ad speculi veniens cum offendit imago,\nnon convertitur incolumis, sed recta retrorsum\nsic eliditur, ut siquis, prius arida quam sit\ncretea persona, adlidat pilaeve trabive,\natque ea continuo rectam si fronte figuram\nservet et elisam retro sese exprimat ipsa.\nfiet ut, ante oculus fuerit qui dexter, ut idem\nnunc sit laevus et e laevo sit mutua dexter.\nFit quoque de speculo in speculum ut tradatur imago,\nquinque etiam aut sex ut fieri simulacra suerintsuÃ«rint.\nnam quae cumque retro parte interiore latebunt,\ninde tamen, quamvis torte penitusque remota,\nomnia per flexos aditus educta licebit\npluribus haec speculis videantur in aedibus esse.\nusque adeo speculo in speculum translucet imago,\net cum laeva data est, fit rusum ut dextera fiat,\ninde retro rursum redit et convertit eodem.\nQuin etiam quae cumque latuscula sunt speculorum\nadsimili lateris flexura praedita nostri,\ndextera ea propter nobis simulacra remittunt,\naut quia de speculo in speculum transfertur imago,\ninde ad nos elisa bis advolat, aut etiam quod\ncircum agitur, cum venit, imago propterea quod\nflexa figura docet speculi convertier ad nos.\nIndugredi porro pariter simulacra pedemque\nponere nobiscum credas gestumque imitari\npropterea quia, de speculi qua parte recedas,\ncontinuo nequeunt illinc simulacra reverti;\nomnia quandoquidem cogit natura referri\nac resilire ab rebus ad aequos reddita flexus.\nSplendida porro oculi fugitant vitantque tueri.\nsol etiam caecat, contra si tendere pergas,\npropterea quia vis magnast ipsius et alte\naeraaÃ«ra per purum simulacra feruntur\net feriunt oculos turbantia composituras.\nPraeterea splendor qui cumque est acer adurit\nsaepe oculos ideo quod semina possidet ignis\nmulta, dolorem oculis quae gignunt insinuando.\nlurida praeterea fiunt quae cumque tuentur\narquati, quia luroris de corpore eorum\nsemina multa fluunt simulacris obvia rerum,\nmultaque sunt oculis in eorum denique mixta,\nquae contage sua palloribus omnia pingunt.\nE tenebris autem quae sunt in luce tuemur\npropterea quia, cum propior caliginis aeraÃ«r\nater init oculos prior et possedit apertos,\ninsequitur candens confestim lucidus aeraÃ«r,\nqui quasi purgat eos ac nigras discutit umbras\naerisaÃ«ris illius; nam multis partibus hic est\nmobilior multisque minutior et mage pollens.\nqui simul atque vias oculorum luce replevit\natque pate fecit, quas ante obsederat aeraÃ«r\nATER, continuo rerum simulacra secuntur,\nquae sita sunt in luce, lacessuntque ut videamus.\nquod contra facere in tenebris e luce nequimus\npropterea quia posterior caliginis aeraÃ«r\ncrassior insequitur, qui cuncta foramina complet\nobsiditque vias oculorum, ne simulacra\npossint ullarum rerum coniecta moveri.\nQuadratasque procul turris cum cernimus urbis,\npropterea fit uti videantur saepe rutundae,\nangulus optusus quia longe cernitur omnis\nsive etiam potius non cernitur ac perit eius\nplaga nec ad nostras acies perlabitur ictus,\naeraaÃ«ra per multum quia dum simulacra feruntur,\ncogit hebescere eum crebris offensibus aeraÃ«r.\nhoc ubi suffugit sensum simul angulus omnis.\nfit quasi ut ad turnum saxorum structa tuantur;\nnon tamen ut coram quae sunt vereque rutunda,\nsed quasi adumbratim paulum simulata videntur.\nUmbra videtur item nobis in sole moveri\net vestigia nostra sequi gestumque imitari,\naeraaÃ«ra si credis privatum lumine posse\nindugredi, motus hominum gestumque sequentem;\nnam nihil esse potest aliud nisi lumine cassus\naeraër id quod nos umbram perhibere suemussuëmus.\nni mirum, quia terra locis ex ordine certis\nlumine privatur solis qua cumque meantes\nofficimus, repletur item quod liquimus eius,\npropterea fit uti videatur, quae fuit umbra\ncorporis, e regione eadem nos usque secuta.\nsemper enim nova se radiorum lumina fundunt\nprimaque dispereunt, quasi in ignem lana trahatur.\npropterea facile et spoliatur lumine terra\net repletur item nigrasque sibi abluit umbras.\nNec tamen hic oculos falli concedimus hilum.\nnam quo cumque loco sit lux atque umbra tueri\nillorum est; eadem vero sint lumina necne,\numbraque quae fuit hic eadem nunc transeat illuc,\nan potius fiat paulo quod diximus ante,\nhoc animi demum ratio discernere debet,\nnec possunt oculi naturam noscere rerum.\nproinde animi vitium hoc oculis adfingere noli.\nQua vehimur navi, fertur, cum stare videtur;\nquae manet in statione, ea praeter creditur ire.\net fugere ad puppim colles campique videntur,\nquos agimus praeter navem velisque volamus.\nSidera cessare aetheriis adfixa cavernis\ncuncta videntur, et adsiduo sunt omnia motu,\nquandoquidem longos obitus exorta revisunt,\ncum permensa suo sunt caelum corpore claro.\nsolque pari ratione manere et luna videtur\nin statione, ea quae ferri res indicat ipsa.\nExstantisque procul medio de gurgite montis\nclassibus inter quos liber patet exitus ingens,\ninsula coniunctis tamen ex his una videtur.\natria versari et circum cursare columnae\nusque adeo fit uti pueris videantur, ubi ipsi\ndesierunt verti, vix ut iam credere possint\nnon supra sese ruere omnia tecta minari.\nIamque rubrum tremulis iubar ignibus erigere alte\ncum coeptat natura supraque extollere montes,\nquos tibi tum supra sol montis esse videtur\ncomminus ipse suo contingens fervidus igni,\nvix absunt nobis missus bis mille sagittae,\nvix etiam cursus quingentos saepe veruti;\ninter eos solemque iacent immania ponti\naequora substrata aetheriis ingentibus oris,\ninteriectaque sunt terrarum milia multa,\nquae variae retinent gentes et saecla ferarum.\nAt coniectus aquae digitum non altior unum,\nqui lapides inter sistit per strata viarum,\ndespectum praebet sub terras inpete tanto,\na terris quantum caeli patet altus hiatus,\nnubila despicere et caelum ut videare videre,\ncorpora mirande sub terras abdita caelo.\nDenique ubi in medio nobis ecus acer obhaesit\nflumine et in rapidas amnis despeximus undas,\nstantis equi corpus transversum ferre videtur\nvis et in adversum flumen contrudere raptim,\net quo cumque oculos traiecimus omnia ferri\net fluere adsimili nobis ratione videntur.\nPorticus aequali quamvis est denique ductu\nstansque in perpetuum paribus suffulta columnis,\nlonga tamen parte ab summa cum tota videtur,\npaulatim trahit angusti fastigia coni,\ntecta solo iungens atque omnia dextera laevis\ndonec in obscurum coni conduxit acumen.\nIn pelago nautis ex undis ortus in undis\nsol fit uti videatur obire et condere lumen;\nquippe ubi nil aliud nisi aquam caelumque tuentur;\nne leviter credas labefactari undique sensus.\nat maris ignaris in portu clauda videntur\nnavigia aplustris fractis obnitier undis.\nnam quae cumque supra rorem salis edita pars est\nremorum, recta est, et recta superne guberna;\nquae demersa liquore obeunt, refracta videntur\nomnia converti sursumque supina reverti\net reflexa prope in summo fluitare liquore.\nRaraque per caelum cum venti nubila portant\ntempore nocturno, tum splendida signa videntur\nlabier adversum nimbos atque ire superne\nlonge aliam in partem ac vera ratione feruntur\nAt si forte oculo manus uni subdita supter\npressit eum, quodam sensu fit uti videantur\nomnia quae tuimur fieri tum bina tuendo,\nbina lucernarum florentia lumina flammis\nbinaque per totas aedis geminare supellex\net duplicis hominum facies et corpora bina.\nDenique cum suavi devinxit membra sopore\nsomnus et in summa corpus iacet omne quiete,\ntum vigilare tamen nobis et membra movere\nnostra videmur, et in noctis caligine caeca\ncernere censemus solem lumenque diurnum,\nconclusoque loco caelum mare flumina montis\nmutare et campos pedibus transire videmur,\net sonitus audire, severa silentia noctis\nundique cum constent, et reddere dicta tacentes.\nCetera de genere hoc mirande multa videmus,\nquae violare fidem quasi sensibus omnia quaerunt,\nne quiquam, quoniam pars horum maxima fallit\npropter opinatus animi, quos addimus ipsi,\npro visis ut sint quae non sunt sensibus visa;\nnam nihil aegrius est quam res secernere apertas\nab dubiis, animus quas ab se protinus addit.\nDenique nil sciri siquis putat, id quoque nescit\nan sciri possit, quoniam nil scire fatetur.\nhunc igitur contra minuam contendere causam,\nqui capite ipse suo in statuit vestigia sese.\net tamen hoc quoque uti concedam scire, at id ipsum\nquaeram, cum in rebus veri nil viderit ante,\nunde sciat quid sit scire et nescire vicissim,\nnotitiam veri quae res falsique crearit\net dubium certo quae res differre probarit.\ninvenies primis ab sensibus esse creatam\nnotitiem veri neque sensus posse refelli.\nnam maiore fide debet reperirier illud,\nsponte sua veris quod possit vincere falsa.\nquid maiore fide porro quam sensus haberi\ndebet? an ab sensu falso ratio orta valebit\ndicere eos contra, quae tota ab sensibus orta est?\nqui nisi sunt veri, ratio quoque falsa fit omnis.\nAn poterunt oculos aures reprehendere, an aures\ntactus? an hunc porro tactum sapor arguet oris,\nan confutabunt nares oculive revincent?\nnon, ut opinor, ita est. nam seorsum cuique potestas\ndivisast, sua vis cuiquest, ideoque necesse est\net quod molle sit et gelidum fervensve videre\net seorsum varios rerum sentire colores\net quae cumque coloribus sint coniuncta necessest.\nseorsus item sapor oris habet vim, seorsus odores\nnascuntur, seorsum sonitus. ideoque necesse est\nnon possint alios alii convincere sensus.\nnec porro poterunt ipsi reprehendere sese,\naequa fides quoniam debebit semper haberi.\nproinde quod in quoquest his visum tempore, verumst.\nEt si non poterit ratio dissolvere causam,\ncur ea quae fuerint iuxtim quadrata, procul sint\nvisa rutunda, tamen praestat rationis egentem\nreddere mendose causas utriusque figurae,\nquam manibus manifesta suis emittere quoquam\net violare fidem primam et convellere tota\nfundamenta quibus nixatur vita salusque.\nnon modo enim ratio ruat omnis, vita quoque ipsa\nconcidat extemplo, nisi credere sensibus ausis\npraecipitisque locos vitare et cetera quae sint\nin genere hoc fugienda, sequi contraria quae sint.\nilla tibi est igitur verborum copia cassa\nomnis, quae contra sensus instructa paratast.\nDenique ut in fabrica, si pravast regula prima,\nnormaque si fallax rectis regionibus exit,\net libella aliqua si ex parti claudicat hilum,\nomnia mendose fieri atque obstipa necessu est\nprava cubantia prona supina atque absona tecta,\niam ruere ut quaedam videantur velle, ruantque\nprodita iudiciis fallacibus omnia primis,\nsic igitur ratio tibi rerum prava necessest\nfalsaque sit, falsis quae cumque ab sensibus ortast.\nNunc alii sensus quo pacto quisque suam rem\nsentiat, haud quaquam ratio scruposa relicta est.\nPrincipio auditur sonus et vox omnis, in auris\ninsinuata suo pepulere ubi corpore sensum.\ncorpoream quoque enim vocem constare fatendumst\net sonitum, quoniam possunt inpellere sensus.\nPraeterea radit vox fauces saepe facitque\nasperiora foras gradiens arteria clamor,\nquippe per angustum turba maiore coorta\nire foras ubi coeperunt primordia vocum.\nscilicet expletis quoque ianua raditur oris.\nhaud igitur dubiumst quin voces verbaque constent\ncorporeis e principiis, ut laedere possint.\nnec te fallit item quid corporis auferat et quid\ndetrahat ex hominum nervis ac viribus ipsis\nperpetuus sermo nigrai noctis ad umbram\naurorae perductus ab exoriente nitore,\npraesertim si cum summost clamore profusus.\nergo corpoream vocem constare necessest,\nmulta loquens quoniam amittit de corpore partem.\nAsperitas autem vocis fit ab asperitate\nprincipiorum et item levor levore creatur;\nnec simili penetrant auris primordia forma,\ncum tuba depresso graviter sub murmure mugit\net reboat raucum retro cita barbita bombum,\net iam Dauliades natae hortis ex Heliconis\ncum liquidam tollunt lugubri voce querellam.\nHasce igitur penitus voces cum corpore nostro\nexprimimus rectoque foras emittimus ore,\nmobilis articulat nervorum daedala lingua,\nformaturaque labrorum pro parte figurat.\nhoc ubi non longum spatiumst unde illa profecta\nperveniat vox quaeque, necessest verba quoque ipsa\nplane exaudiri discernique articulatim;\nservat enim formaturam servatque figuram.\nat si inter positum spatium sit longius aequo,\naeraaÃ«ra per multum confundi verba necessest\net conturbari vocem, dum transvolat auras.\nergo fit, sonitum ut possis sentire neque illam\ninternoscere, verborum sententia quae sit;\nusque adeo confusa venit vox inque pedita.\nPraeterea verbum saepe unum perciet auris\nomnibus in populo missum praeconis ab ore.\nin multas igitur voces vox una repente\ndiffugit, in privas quoniam se dividit auris\nobsignans formam verbis clarumque sonorem.\nat quae pars vocum non auris incidit ipsas,\npraeter lata perit frustra diffusa per auras.\npars solidis adlisa locis reiecta sonorem\nreddit et inter dum frustratur imagine verbi.\nQuae bene cum videas, rationem reddere possis\ntute tibi atque aliis, quo pacto per loca sola\nsaxa paris formas verborum ex ordine reddant.\npalantis comites com montis inter opacos\nquaerimus et magna dispersos voce ciemus.\nsex etiam aut septem loca vidi reddere vocis,\nunam cum iaceres: ita colles collibus ipsi\nverba repulsantes iterabant dicta referri.\nhaec loca capripedes Satyros Nymphasque tenere\nfinitimi fingunt et Faunos esse locuntur,\nquorum noctivago strepitu ludoque iocanti\nadfirmant volgo taciturna silentia rumpi\nchordarumque sonos fieri dulcisque querellas,\ntibia quas fundit digitis pulsata canentum,\net genus agricolum late sentiscere, quom Pan\npinea semiferi capitis velamina quassans\nunco saepe labro calamos percurrit hiantis,\nfistula silvestrem ne cesset fundere musam.\ncetera de genere hoc monstra ac portenta loquontur,\nne loca deserta ab divis quoque forte putentur\nsola tenere. ideo iactant miracula dictis\naut aliqua ratione alia ducuntur, ut omne\nhumanum genus est avidum nimis auricularum.\nQuod super est, non est mirandum qua ratione,\nper loca quae nequeunt oculi res cernere apertas,\nhaec loca per voces veniant aurisque lacessant,\nconloquium clausis foribus quoque saepe videmus;\nni mirum quia vox per flexa foramina rerum\nincolumis transire potest, simulacra renutant;\nperscinduntur enim, nisi recta foramina tranant,\nqualia sunt vitrei, species qua travolat omnis.\npraeterea partis in cunctas dividitur vox,\nex aliis aliae quoniam gignuntur, ubi una\ndissuluit semel in multas exorta, quasi ignis\nsaepe solet scintilla suos se spargere in ignis.\nergo replentur loca vocibus abdita retro,\nomnia quae circum fervunt sonituque cientur.\nat simulacra viis derectis omnia tendunt,\nut sunt missa semel; qua propter cernere nemo\nsaepe supra potis est, at voces accipere extra.\net tamen ipsa quoque haec, dum transit clausa domorum\nvox optunditur atque auris confusa penetrat\net sonitum potius quam verba audire videmur.\nHoc, qui sentimus sucum, lingua atque palatum\nplusculum habent in se rationis, plus operai.\nprincipio sucum sentimus in ore, cibum cum\nmandendo exprimimus, ceu plenam spongiam aquai\nsiquis forte manu premere ac siccare coepitcoÃ«pit.\ninde quod exprimimus per caulas omne palati\ndiditur et rarae per flexa foramina linguae,\nhoc ubi levia sunt manantis corpora suci,\nsuaviter attingunt et suaviter omnia tractant\numida linguai circum sudantia templa;\nat contra pungunt sensum lacerantque coorta,\nquanto quaeque magis sunt asperitate repleta.\ndeinde voluptas est e suco fine palati;\ncum vero deorsum per fauces praecipitavit,\nnulla voluptas est, dum diditur omnis in artus;\nnec refert quicquam quo victu corpus alatur,\ndum modo quod capias concoctum didere possis\nartubus et stomachi tumidum servare tenorem.\nNunc aliis alius qui sit cibus ut videamus,\nexpediam, quareve, aliis quod triste et amarumst,\nhoc tamen esse aliis possit perdulce videri,\ntantaque in his rebus distantia differitasque est,\nut quod aliis cibus est aliis fuat acre venenum;\nest itaque ut serpens, hominis quae tacta salivis\ndisperit ac sese mandendo conficit ipsa.\npraeterea nobis veratrum est acre venenum,\nat capris adipes et cocturnicibus auget.\nid quibus ut fiat rebus cognoscere possis,\nprincipio meminisse decet quae diximus ante,\nsemina multimodis in rebus mixta teneri.\nporro omnes quae cumque cibum capiunt animantes,\nut sunt dissimiles extrinsecus et generatim\nextima membrorum circumcaesura coercetcoÃ«rcet,\nproinde et seminibus constant variantque figura.\nsemina cum porro distent, differre necessest\nintervalla viasque, foramina quae perhibemus,\nomnibus in membris et in ore ipsoque palato.\nesse minora igitur quaedam maioraque debent,\nesse triquetra aliis, aliis quadrata necessest,\nmulta rutunda, modis multis multangula quaedam.\nnamque figurarum ratio ut motusque reposcunt,\nproinde foraminibus debent differe figurae\net variare viae proinde ac textura coercetcoÃ«rcet.\nhoc ubi quod suave est aliis aliis fit amarum,\nilli, cui suave est, levissima corpora debent\ncontractabiliter caulas intrare palati,\nat contra quibus est eadem res intus acerba,\naspera ni mirum penetrant hamataque fauces.\nnunc facile est ex his rebus cognoscere quaeque.\nquippe ubi cui febris bili superante coorta est\naut alia ratione aliquast vis excita morbi,\nperturbatur ibi iam totum corpus et omnes\ncommutantur ibi positurae principiorum;\nfit prius ad sensum ut quae corpora conveniebant\nnunc non conveniant, et cetera sint magis apta,\nquae penetrata queunt sensum progignere acerbum;\nutraque enim sunt in mellis commixta sapore;\nid quod iam supera tibi saepe ostendimus ante.\nNunc age, quo pacto naris adiectus odoris\ntangat agam. primum res multas esse necessest\nunde fluens volvat varius se fluctus odorum,\net fluere et mitti volgo spargique putandumst;\nverum aliis alius magis est animantibus aptus,\ndissimilis propter formas. ideoque per auras\nmellis apes quamvis longe ducuntur odore,\nvolturiique cadaveribus; tum fissa ferarum\nungula quo tulerit gressum promissa canum vis\nducit, et humanum longe praesentit odorem\nRomulidarum arcis servator, candidus anser.\nsic aliis alius nidor datus ad sua quemque\npabula ducit et a taetro resilire veneno\ncogit, eoque modo servantur saecla ferarum.\nHic odor ipse igitur, naris qui cumque lacessit,\nest alio ut possit permitti longius alter;\nsed tamen haud quisquam tam longe fertur eorum\nquam sonitus, quam vox, mitto iam dicere quam res\nquae feriunt oculorum acies visumque lacessunt.\nerrabundus enim tarde venit ac perit ante\npaulatim facilis distractus in aerisaÃ«ris auras;\nex alto primum quia vix emittitur ex re;\nnam penitus fluere atque recedere rebus odores\nsignificat quod fracta magis redolere videntur\nomnia, quod contrita, quod igni conlabefacta.\ndeinde videre licet maioribus esse creatum\nprincipiis quam vox, quoniam per saxea saepta\nnon penetrat, qua vox volgo sonitusque feruntur.\nquare etiam quod olet non tam facile esse videbis\ninvestigare in qua sit regione locatum;\nrefrigescit enim cunctando plaga per auras\nnec calida ad sensum decurrunt nuntia rerum.\nerrant saepe canes itaque et vestigia quaerunt.\nNec tamen hoc solis in odoribus atque saporum\nin generest, sed item species rerum atque colores\nnon ita conveniunt ad sensus omnibus omnes,\nut non sint aliis quaedam magis acria visu.\nquin etiam gallum noctem explaudentibus alis\nauroram clara consuetum voce vocare,\nnoenu queunt rapidi contra constare leones\ninque tueri: ita continuo meminere fugai.\nni mirum quia sunt gallorum in corpore quaedam\nsemina, quae cum sunt oculis inmissa leonum,\npupillas interfodiunt acremque dolorem\npraebent, ut nequeant contra durare feroces,\ncum tamen haec nostras acies nil laedere possint,\naut quia non penetrant aut quod penetrantibus illis\nexitus ex oculis liber datur, in remorando\nlaedere ne possint ex ulla lumina parte.\nNunc age, quae moveant animum res accipe, et unde\nquae veniunt veniant in mentem percipe paucis.\nprincipio hoc dico, rerum simulacra vagari\nmulta modis multis in cunctas undique partis\ntenvia, quae facile inter se iunguntur in auris,\nobvia cum veniunt, ut aranea bratteaque auri.\nquippe etenim multo magis haec sunt tenvia textu\nquam quae percipiunt oculos visumque lacessunt,\ncorporis haec quoniam penetrant per rara cientque\ntenvem animi naturam intus sensumque lacessunt.\nCentauros itaque et Scyllarum membra videmus\nCerbereasque canum facies simulacraque eorum\nquorum morte obita tellus amplectitur ossa;\nomnigenus quoniam passim simulacra feruntur,\npartim sponte sua quae fiunt aereaÃ«re in ipso,\npartim quae variis ab rebus cumque recedunt\net quae confiunt ex horum facta figuris.\nnam certe ex vivo Centauri non fit imago,\nnulla fuit quoniam talis natura animata;\nverum ubi equi atque hominis casu convenit imago,\nhaerescit facile extemplo, quod diximus ante,\npropter subtilem naturam et tenvia texta.\ncetera de genere hoc eadem ratione creantur.\nquae cum mobiliter summa levitate feruntur,\nut prius ostendi, facile uno commovet ictu\nquae libet una animum nobis subtilis imago;\ntenvis enim mens est et mire mobilis ipsa.\nhaec fieri ut memoro, facile hinc cognoscere possis.\nquatinus hoc simile est illi, quod mente videmus\natque oculis, simili fieri ratione necessest.\nNunc igitur docui quoniam me forte leonum\ncernere per simulacra, oculos quae cumque lacessunt,\nscire licet mentem simili ratione moveri\nper simulacra leonum et cetera quae videt aeque\nnec minus atque oculi, nisi quod mage tenvia cernit.\nnec ratione alia, cum somnus membra profudit,\nmens animi vigilat, nisi quod simulacra lacessunt\nhaec eadem nostros animos quae cum vigilamus,\nusque adeo, certe ut videamur cernere eum quem\nrellicta vita iam mors et terra potitast.\nhoc ideo fieri cogit natura, quod omnes\ncorporis offecti sensus per membra quiescunt\nnec possunt falsum veris convincere rebus.\npraeterea meminisse iacet languetque sopore,\nnec dissentit eum mortis letique potitum\niam pridem, quem mens vivom se cernere credit.\nquod super est, non est mirum simulacra moveri\nbracchiaque in numerum iactare et cetera membra;\nnam fit ut in somnis facere hoc videatur imago.\nquippe, ubi prima perit alioque est altera nata\ninde statu, prior hic gestum mutasse videtur.\nscilicet id fieri celeri ratione putandumst:\ntanta est mobilitas et rerum copia tanta\ntantaque sensibili quovis est tempore in uno\ncopia particularum, ut possit suppeditare.\nMultaque in his rebus quaeruntur multaque nobis\nclarandumst, plane si res exponere avemus.\nquaeritur in primis quare, quod cuique libido\nvenerit, extemplo mens cogitet eius id ipsum.\nanne voluntatem nostram simulacra tuentur\net simul ac volumus nobis occurrit imago,\nsi mare, si terram cordist, si denique caelum?\nconventus hominum, pompam, convivia, pugnas,\nomnia sub verbone creat natura paratque?\ncum praesertim aliis eadem in regione locoque\nlonge dissimilis animus res cogitet omnis.\nquid porro, in numerum procedere cum simulacra\ncernimus in somnis et mollia membra movere,\nmollia mobiliter cum alternis bracchia mittunt\net repetunt oculis gestum pede convenienti?\nscilicet arte madent simulacra et docta vagantur,\nnocturno facere ut possint in tempore ludos.\nan magis illud erit verum? quia tempore in uno,\ncum sentimus, id est cum vox emittitur una,\ntempora multa latent, ratio quae comperit esse,\npropterea fit uti quovis in tempore quaeque\npraesto sint simulacra locis in quisque parata.\ntanta est mobilitas et rerum copia tanta.\nhoc ubi prima perit alioque est altera nata\ninde statu, prior hic gestum mutasse videtur.\net quia tenvia sunt, nisi quae contendit, acute\ncernere non potis est animus; proinde omnia quae sunt\npraeterea pereunt, nisi quae ex sese ipse paravit.\nipse parat sese porro speratque futurum\nut videat quod consequitur rem quamque: fit ergo.\nnonne vides oculos etiam, cum tenvia quae sunt\npraeterea pereunt, nisi quae ex se ipse paravit\ncernere coeperunt, contendere se atque parare,\nnec sine eo fieri posse ut cernamus acute?\net tamen in rebus quoque apertis noscere possis,\nsi non advertas animum, proinde esse quasi omni\ntempore semotum fuerit longeque remotum.\ncur igitur mirumst, animus si cetera perdit\npraeter quam quibus est in rebus deditus ipse?\ndeinde adopinamur de signis maxima parvis\nac nos in fraudem induimus frustraminis ipsi.\nFit quoque ut inter dum non suppeditetur imago\neiusdem generis, sed femina quae fuit ante,\nin manibus vir uti factus videatur adesse,\naut alia ex alia facies aetasque sequatur.\nquod ne miremur sopor atque oblivia curant.\nIllud in his rebus vitium vehementer ainesseÃ¤inesse\neffugere errorem vitareque praemetuenter,\nlumina ne facias oculorum clara creata,\nprospicere ut possimus, et ut proferre queamus\nproceros passus, ideo fastigia posse\nsurarum ac feminum pedibus fundata plicari,\nbracchia tum porro validis ex apta lacertis\nesse manusque datas utraque ex parte ministras,\nut facere ad vitam possemus quae foret usus.\ncetera de genere hoc inter quae cumque pretantur,\nomnia perversa praepostera sunt ratione,\nnil ideo quoniam natumst in corpore ut uti\npossemus, sed quod natumst id procreat usum.\nnec fuit ante videre oculorum lumina nata,\nnec dictis orare prius quam lingua creatast,\nsed potius longe linguae praecessit origo\nsermonem multoque creatae sunt prius aures\nquam sonus est auditus, et omnia denique membra\nante fuere, ut opinor, eorum quam foret usus;\nhaud igitur potuere utendi crescere causa.\nat contra conferre manu certamina pugnae\net lacerare artus foedareque membra cruore\nante fuit multo quam lucida tela volarent,\net volnus vitare prius natura coegitcoÃ«git\nquam daret obiectum parmai laeva per artem.\nscilicet et fessum corpus mandare quieti\nmulto antiquius est quam lecti mollia strata,\net sedare sitim prius est quam pocula natum.\nhaec igitur possunt utendi cognita causa\ncredier, ex usu quae sunt vitaque reperta.\nilla quidem seorsum sunt omnia, quae prius ipsa\nnata dedere suae post notitiam utilitatis.\nquo genere in primis sensus et membra videmus;\nquare etiam atque etiam procul est ut credere possis\nutilitatis ob officium potuisse creari.\nIllud item non est mirandum, corporis ipsa\nquod natura cibum quaerit cuiusque animantis.\nquippe etenim fluere atque recedere corpora rebus\nmulta modis multis docui, sed plurima debent\nex animalibus; quae quia sunt exercita motu,\nmulta per os exhalantur, cum languida anhelant,\nmultaque per sudorem ex alto pressa feruntur.\nhis igitur rebus rarescit corpus et omnis\nsubruitur natura, dolor quam consequitur rem.\npropterea capitur cibus, ut suffulciat artus\net recreet vires inter datus, atque patentem\nper membra ac venas ut amorem opturet edendi.\numor item discedit in omnia quae loca cumque\nposcunt umorem; glomerataque multa vaporis\ncorpora, quae stomacho praebent incendia nostro,\ndissupat adveniens liquor ac restinguit ut ignem,\nurere ne possit calor amplius aridus artus.\nsic igitur tibi anhela sitis de corpore nostro\nabluitur, sic expletur ieiuna cupido.\nNunc qui fiat uti passus proferre queamus,\ncum volumus, quareque datum sit membra movere\net quae res tantum hoc oneris protrudere nostri\ncorporis insuerit, dicam: tu percipe dicta.\ndico animo nostro primum simulacra meandi\naccidere atque animum pulsare, ut diximus ante.\ninde voluntas fit; neque enim facere incipit ullam\nrem quisquam, quam mens providit quid velit ante.\nid quod providet, illius rei constat imago,\nergo animus cum sese ita commovet ut velit ire\ninque gredi, ferit extemplo quae in corpore toto\nper membra atque artus animai dissita vis est;\net facilest factu, quoniam coniuncta tenetur.\ninde ea proporro corpus ferit, atque ita tota\npaulatim moles protruditur atque movetur.\npraeterea tum rarescit quoque corpus et aeraÃ«r,\nscilicet ut debet qui semper mobilis extat,\nper patefacta venit penetratque foramina largus,\net dispargitur ad partis ita quasque minutas\ncorporis. hic igitur rebus fit utrimque duabus,\ncorpus ut ac navis velis ventoque feratur.\nnec tamen illud in his rebus mirabile constat,\ntantula quod tantum corpus corpuscula possunt\ncontorquere et onus totum convertere nostrum;\nquippe etenim ventus subtili corpore tenvis\ntrudit agens magnam magno molimine navem\net manus una regit quanto vis impete euntem\natque gubernaclum contorquet quo libet unum,\nmultaque per trocleas et tympana pondere magno\ncommovet atque levi sustollit machina nisu.\nNunc quibus ille modis somnus per membra quietem\ninriget atque animi curas e pectore solvat,\nsuavidicis potius quom multis versibus edam,\nparvus ut est cycni melior canor, ille gruum quam\nclamor in aetheriis dispersus nubibus austri.\ntu mihi da tenuis auris animumque sagacem,\nne fieri negites quae dicam posse retroque\nvera repulsanti discedas pectore dicta,\ntutemet in culpa cum sis neque cernere possis.\nPrincipio somnus fit ubi est distracta per artus\nvis animae partimque foras eiecta recessit\net partim contrusa magis concessit in altum;\ndissoluuntur enim tum demum membra fluuntque.\nnam dubium non est, animai quin opera sit\nsensus hic in nobis, quem cum sopor inpedit esse,\ntum nobis animam perturbatam esse putandumst\neiectamque foras, non omnem; namque iaceret\naeterno corpus perfusum frigore leti.\nquippe ubi nulla latens animai pars remaneret\nin membris, cinere ut multa latet obrutus ignis,\nunde reconflari sensus per membra repente\npossit, ut ex igni caeco consurgere flamma?\nSed quibus haec rebus novitas confiat et unde\nperturbari anima et corpus languescere possit,\nexpediam: tu fac ne ventis verba profundam.\nPrincipio externa corpus de parte necessum est,\naeriisaÃ«riis quoniam vicinum tangitur auris,\ntundier atque eius crebro pulsarier ictu,\nproptereaque fere res omnes aut corio sunt\naut etiam conchis aut callo aut cortice tectae.\ninteriorem etiam partem spirantibus aeraÃ«r\nverberat hic idem, cum ducitur atque reflatur.\nquare utrimque secus cum corpus vapulet et cum\nperveniant plagae per parva foramina nobis\ncorporis ad primas partis elementaque prima,\nfit quasi paulatim nobis per membra ruina.\nconturbantur enim positurae principiorum\ncorporis atque animi. fit uti pars inde animai\neliciatur et introrsum pars abdita cedat,\npars etiam distracta per artus non queat esse\nconiuncta inter se neque motu mutua fungi;\ninter enim saepit coetus natura viasque.\nergo sensus abit mutatis motibus alte.\net quoniam non est quasi quod suffulciat artus,\ndebile fit corpus languescuntque omnia membra,\nbracchia palpebraeque cadunt poplitesque cubanti\nsaepe tamen summittuntur virisque resolvunt.\nDeinde cibum sequitur somnus, quia, quae facit aeraÃ«r,\nhaec eadem cibus, in venas dum diditur omnis,\nefficit. et multo sopor ille gravissimus exstat,\nquem satur aut lassus capias, quia plurima tum se\ncorpora conturbant magno contusa labore.\nfit ratione eadem coniectus parte animai\naltior atque foras eiectus largior eius,\net divisior inter se ac distractior intus.\nEt quo quisque fere studio devinctus adhaeret\naut quibus in rebus multum sumus ante morati\natque in ea ratione fuit contenta magis mens,\nin somnis eadem plerumque videmur obire:\ncausidici causas agere et componere leges,\ninduperatores pugnare ac proelia obire,\nnautae contractum cum ventis degere bellum,\nnos agere hoc autem et naturam quaerere rerum\nsemper et inventam patriis exponere chartis.\ncetera sic studia atque artes plerumque videntur\nin somnis animos hominum frustrata tenere.\net qui cumque dies multos ex ordine ludis\nadsiduas dederunt operas, plerumque videmus,\ncum iam destiterunt ea sensibus usurpare,\nrelicuas tamen esse vias in mente patentis,\nqua possint eadem rerum simulacra venire;\nper multos itaque illa dies eadem obversantur\nante oculos, etiam vigilantes ut videantur\ncernere saltantis et mollia membra moventis\net citharae liquidum carmen chordasque loquentis\nauribus accipere et consessum cernere eundem\nscenaique simul varios splendere decores.\nusque adeo magni refert studium atque voluntas,\net quibus in rebus consuerint esse operati\nnon homines solum sed vero animalia cuncta.\nquippe videbis equos fortis, cum membra iacebunt,\nin somnis sudare tamen spirareque semper\net quasi de palma summas contendere viris\naut quasi carceribus patefactis edere voces\nvenantumque canes in molli saepe quiete\niactant crura tamen subito vocisque repente\nmittunt et crebro redducunt naribus auras.\nut vestigia si teneant inventa ferarum,\nexpergefactique secuntur inania saepe\ncervorum simulacra, fugae quasi dedita cernant,\ndonec discussis redeant erroribus ad se.\nat consueta domi catulorum blanda propago\ndiscutere et corpus de terra corripere instant,\niactant crura tamen subito vocisque repente\nmittunt et crebro redducunt naribus auras\nut vestigia si teneant inventa ferarum\nexpergefactique secuntur inania saepe\nproinde quasi ignotas facies atque ora tuantur.\net quo quaeque magis sunt aspera seminiorum,\ntam magis in somnis eadem saevire necessust.\nat variae fugiunt volucres pinnisque repente\nsollicitant divom nocturno tempore lucos,\naccipitres somno in leni si proelia pugnas\nedere sunt persectantes visaeque volantes.\nporro hominum mentes, magnis quae motibus edunt\nmagna, itidem saepe in somnis faciuntque geruntque,\nreges expugnant, capiuntur, proelia miscent,\ntollunt clamorem, quasi si iugulentur ibidem.\nmulti depugnant gemitusque doloribus edunt\net quasi pantherae morsu saevive leonis\nmandantur, magnis clamoribus omnia complent.\nmulti de magnis per somnum rebus loquuntur\nindicioque sui facti persaepe fuere.\nmulti mortem obeunt. multi, de montibus altis\nut quasi praecipitent ad terram corpore toto,\nexterruntur et ex somno quasi mentibus capti\nvix ad se redeunt permoti corporis aestu.\nflumen item sitiens aut fontem propter amoenum\nadsidet et totum prope faucibus occupat amnem.\npuri saepe lacum propter si ac dolia curta\nsomno devincti credunt se extollere vestem,\ntotius umorem saccatum corporis fundunt,\ncum Babylonica magnifico splendore rigantur.\ntum quibus aetatis freta primitus insinuatur\nsemen, ubi ipsa dies membris matura creavit,\nconveniunt simulacra foris e corpore quoque,\nnuntia praeclari voltus pulchrique coloris,\nqui ciet inritans loca turgida semine multo,\nut quasi transactis saepe omnibus rebus profundant\nfluminis ingentis fluctus vestemque cruentent.\nSollicitatur id in nobis, quod diximus ante,\nsemen, adulta aetas cum primum roborat artus.\nnamque alias aliud res commovet atque lacessit;\nex homine humanum semen ciet una hominis vis.\nquod simul atque suis eiectum sedibus exit,\nper membra atque artus decedit corpore toto,\nin loca conveniens nervorum certa cietque\ncontinuo partis genitalis corporis ipsas.\ninritata tument loca semine fitque voluntas\neicere id quo se contendit dira lubido,\nincitat inritans loca turgida semine multo\nidque petit corpus, mens unde est saucia amore;\nnamque omnes plerumque cadunt in vulnus et illam\nemicat in partem sanguis, unde icimur ictu,\net si comminus est, hostem ruber occupat umor.\nsic igitur Veneris qui telis accipit ictus,\nsive puer membris muliebribus hunc iaculatur\nseu mulier toto iactans e corpore amorem,\nunde feritur, eo tendit gestitque coire\net iacere umorem in corpus de corpore ductum;\nnamque voluptatem praesagit muta cupido.\nHaec Venus est nobis; hinc autemst nomen Amoris,\nhinc illaec primum Veneris dulcedinis in cor\nstillavit gutta et successit frigida cura;\nnam si abest quod ames, praesto simulacra tamen sunt\nillius et nomen dulce obversatur ad auris.\nsed fugitare decet simulacra et pabula amoris\nabsterrere sibi atque alio convertere mentem\net iacere umorem coniectum in corpora quaeque\nnec retinere semel conversum unius amore\net servare sibi curam certumque dolorem;\nulcus enim vivescit et inveterascit alendo\ninque dies gliscit furor atque aerumna gravescit,\nsi non prima novis conturbes volnera plagis\nvolgivagaque vagus Venere ante recentia cures\naut alio possis animi traducere motus.\nNec Veneris fructu caret is qui vitat amorem,\nsed potius quae sunt sine poena commoda sumit;\nnam certe purast sanis magis inde voluptas\nquam miseris; etenim potiundi tempore in ipso\nfluctuat incertis erroribus ardor amantum\nnec constat quid primum oculis manibusque fruantur.\nquod petiere, premunt arte faciuntque dolorem\ncorporis et dentes inlidunt saepe labellis\nosculaque adfigunt, quia non est pura voluptas\net stimuli subsunt, qui instigant laedere id ipsum,\nquod cumque est, rabies unde illaec germina surgunt.\nsed leviter poenas frangit Venus inter amorem\nblandaque refrenat morsus admixta voluptas.\nnamque in eo spes est, unde est ardoris origo,\nrestingui quoque posse ab eodem corpore flammam.\nquod fieri contra totum natura repugnat;\nunaque res haec est, cuius quam plurima habemus,\ntam magis ardescit dira cuppedine pectus.\nnam cibus atque umor membris adsumitur intus;\nquae quoniam certas possunt obsidere partis,\nhoc facile expletur laticum frugumque cupido.\nex hominis vero facie pulchroque colore\nnil datur in corpus praeter simulacra fruendum\ntenvia; quae vento spes raptast saepe misella.\nut bibere in somnis sitiens quom quaerit et umor\nnon datur, ardorem qui membris stinguere possit,\nsed laticum simulacra petit frustraque laborat\nin medioque sitit torrenti flumine potans,\nsic in amore Venus simulacris ludit amantis,\nnec satiare queunt spectando corpora coram\nnec manibus quicquam teneris abradere membris\npossunt errantes incerti corpore toto.\ndenique cum membris conlatis flore fruuntur\naetatis, iam cum praesagit gaudia corpus\natque in eost Venus ut muliebria conserat arva,\nadfigunt avide corpus iunguntque salivas\noris et inspirant pressantes dentibus ora,\nne quiquam, quoniam nihil inde abradere possunt\nnec penetrare et abire in corpus corpore toto;\nnam facere inter dum velle et certare videntur.\nusque adeo cupide in Veneris compagibus haerent,\nmembra voluptatis dum vi labefacta liquescunt.\ntandem ubi se erupit nervis coniecta cupido,\nparva fit ardoris violenti pausa parumper.\ninde redit rabies eadem et furor ille revisit,\ncum sibi quod cupiant ipsi contingere quaerunt,\nnec reperire malum id possunt quae machina vincat.\nusque adeo incerti tabescunt volnere caeco.\nAdde quod absumunt viris pereuntque labore,\nadde quod alterius sub nutu degitur aetas,\nlanguent officia atque aegrotat fama vacillans.\nlabitur interea res et Babylonia fiunt\nunguenta et pulchra in pedibus Sicyonia rident,\nscilicet et grandes viridi cum luce zmaragdi\nauro includuntur teriturque thalassina vestis\nadsidue et Veneris sudorem exercita potat.\net bene parta patrum fiunt anademata, mitrae,\ninter dum in pallam atque Alidensia Ciaque vertunt.\neximia veste et victu convivia, ludi,\npocula crebra, unguenta, coronae, serta parantur,\nne quiquam, quoniam medio de fonte leporum\nsurgit amari aliquid, quod in ipsis floribus angat,\naut cum conscius ipse animus se forte remordet\ndesidiose agere aetatem lustrisque perire,\naut quod in ambiguo verbum iaculata reliquit,\nquod cupido adfixum cordi vivescit ut ignis,\naut nimium iactare oculos aliumve tueri\nquod putat in voltuque videt vestigia risus.\nAtque in amore mala haec proprio summeque secundo\ninveniuntur; in adverso vero atque inopi sunt,\nprendere quae possis oculorum lumine operto.\ninnumerabilia; ut melius vigilare sit ante,\nqua docui ratione, cavereque, ne inliciaris.\nnam vitare, plagas in amoris ne iaciamur,\nnon ita difficile est quam captum retibus ipsis\nexire et validos Veneris perrumpere nodos.\net tamen implicitus quoque possis inque peditus\neffugere infestum, nisi tute tibi obvius obstes\net praetermittas animi vitia omnia primum\naut quae corporis sunt eius, quam praepetis ac vis.\nnam faciunt homines plerumque cupidine caeci\net tribuunt ea quae non sunt his commoda vere.\nmultimodis igitur pravas turpisque videmus\nesse in deliciis summoque in honore vigere.\natque alios alii inrident Veneremque suadent\nut placent, quoniam foedo adflictentur amore,\nnec sua respiciunt miseri mala maxima saepe.\nnigra melichrus est, inmunda et fetida acosmos,\ncaesia Palladium, nervosa et lignea dorcas,\nparvula, pumilio, chariton mia, tota merum sal,\nmagna atque inmanis cataplexis plenaque honoris.\nbalba loqui non quit, traulizi, muta pudens est;\nat flagrans, odiosa, loquacula Lampadium fit.\nischnon eromenion tum fit, cum vivere non quit\nprae macie; rhadine verost iam mortua tussi.\nat nimia et mammosa Ceres est ipsa ab Iaccho,\nsimula Silena ac Saturast, labeosa philema.\ncetera de genere hoc longum est si dicere coner.\nsed tamen esto iam quantovis oris honore,\ncui Veneris membris vis omnibus exoriatur;\nnempe aliae quoque sunt; nempe hac sine viximus ante;\nnempe eadem facit et scimus facere omnia turpi\net miseram taetris se suffit odoribus ipsa,\nquam famulae longe fugitant furtimque cachinnant.\nat lacrimans exclusus amator limina saepe\nfloribus et sertis operit postisque superbos\nunguit amaracino et foribus miser oscula figit;\nquem si iam ammissum venientem offenderit aura\nuna modo, causas abeundi quaerat honestas\net meditata diu cadat alte sumpta querella\nstultitiaque ibi se damnet, tribuisse quod illi\nplus videat quam mortali concedere par est.\nnec Veneres nostras hoc fallit; quo magis ipsae\nomnia summo opere hos vitae poscaenia celant,\nquos retinere volunt adstrictosque esse in amore,\nne quiquam, quoniam tu animo tamen omnia possis\nprotrahere in lucem atque omnis inquirere risus\net, si bello animost et non odiosa, vicissim\npraetermittere et humanis concedere rebus.\nNec mulier semper ficto suspirat amore,\nquae conplexa viri corpus cum corpore iungit\net tenet adsuctis umectans oscula labris;\nnam facit ex animo saepe et communia quaerens\ngaudia sollicitat spatium decurrere amoris.\nnec ratione alia volucres armenta feraeque\net pecudes et equae maribus subsidere possent,\nsi non, ipsa quod illarum subat, ardet abundans\nnatura et Venerem salientum laeta retractat.\nnonne vides etiam quos mutua saepe voluptas\nvinxit, ut in vinclis communibus excrucientur,\nin triviis cum saepe canes discedere aventis\ndivorsi cupide summis ex viribus tendunt,\nquom interea validis Veneris compagibus haerent?\nquod facerent numquam, nisi mutua gaudia nossent,\nquae iacere in fraudem possent vinctosque tenere.\nquare etiam atque etiam, ut dico, est communis voluptas.\nEt commiscendo quom semine forte virilem\nfemina vim vicit subita vi corripuitque,\ntum similes matrum materno semine fiunt,\nut patribus patrio. sed quos utriusque figurae\nesse vides, iuxtim miscentes vulta parentum,\ncorpore de patrio et materno sanguine crescunt,\nsemina cum Veneris stimulis excita per artus\nobvia conflixit conspirans mutuus ardor,\net neque utrum superavit eorum nec superatumst.\nfit quoque ut inter dum similes existere avorum\npossint et referant proavorum saepe figuras,\npropterea quia multa modis primordia multis\nmixta suo celant in corpore saepe parentis,\nquae patribus patres tradunt a stirpe profecta.\ninde Venus varia producit sorte figuras,\nmaiorumque refert voltus vocesque comasque;\nquandoquidem nihilo magis haec de semine certo\nfiunt quam facies et corpora membraque nobis.\net muliebre oritur patrio de semine saeclum\nmaternoque mares existunt corpore creti;\nsemper enim partus duplici de semine constat,\natque utri similest magis id quod cumque creatur,\neius habet plus parte aequa; quod cernere possis,\nsive virum suboles sivest muliebris origo.\nNec divina satum genitalem numina cuiquam\nabsterrent, pater a gnatis ne dulcibus umquam\nappelletur et ut sterili Venere exigat aevom;\nquod plerumque putant et multo sanguine maesti\nconspergunt aras adolentque altaria donis,\nut gravidas reddant uxores semine largo;\nne quiquam divom numen sortisque fatigant;\nnam steriles nimium crasso sunt semine partim,\net liquido praeter iustum tenuique vicissim.\ntenve locis quia non potis est adfigere adhaesum,\nliquitur extemplo et revocatum cedit abortu.\ncrassius hinc porro quoniam concretius aequo\nmittitur, aut non tam prolixo provolat ictu\naut penetrare locos aeque nequit aut penetratum\naegre admiscetur muliebri semine semen.\nnam multum harmoniae Veneris differre videntur.\natque alias alii complent magis ex aliisque\nsuccipiunt aliae pondus magis inque gravescunt.\net multae steriles Hymenaeis ante fuerunt\npluribus et nactae post sunt tamen unde puellos\nsuscipere et partu possent ditescere dulci.\net quibus ante domi fecundae saepe nequissent\nuxoris parere, inventast illis quoque compar\nnatura, ut possent gnatis munire senectam.\nusque adeo magni refert, ut semina possint\nseminibus commisceri genitaliter apta\ncrassaque conveniant liquidis et liquida crassis.\natque in eo refert quo victu vita colatur;\nnamque aliis rebus concrescunt semina membris\natque aliis extenvantur tabentque vicissim.\net quibus ipsa modis tractetur blanda voluptas.\nid quoque permagni refert; nam more ferarum\nquadrupedumque magis ritu plerumque putantur\nconcipere uxores, quia sic loca sumere possunt\npectoribus positis sublatis semina lumbis.\nnec molles opus sunt motus uxoribus hilum.\nnam mulier prohibet se concipere atque repugnat,\nclunibus ipsa viri Venerem si laeta retractat\natque exossato ciet omni pectore fluctus;\neicit enim sulcum recta regione viaque\nvomeris atque locis avertit seminis ictum.\nidque sua causa consuerunt scorta moveri,\nne complerentur crebro gravidaeque iacerent,\net simul ipsa viris Venus ut concinnior esset;\nconiugibus quod nil nostris opus esse videtur.\nNec divinitus inter dum Venerisque sagittis\ndeteriore fit ut forma muliercula ametur;\nnam facit ipsa suis inter dum femina factis\nmorigerisque modis et munde corpore culto,\nut facile insuescat secum te degere vitam.\nquod super est, consuetudo concinnat amorem;\nnam leviter quamvis quod crebro tunditur ictu,\nvincitur in longo spatio tamen atque labascit.\nnonne vides etiam guttas in saxa cadentis\numoris longo in spatio pertundere saxa?\nQuis potis est dignum pollenti pectore carmen\ncondere pro rerum maiestate hisque repertis?\nquisve valet verbis tantum, qui fingere laudes\npro meritis eius possit, qui talia nobis\npectore parta suo quaesitaque praemia liquit?\nnemo, ut opinor, erit mortali corpore cretus.\nnam si, ut ipsa petit maiestas cognita rerum,\ndicendum est, deus ille fuit, deus, inclyte Memmi,\nqui princeps vitae rationem invenit eam quae\nnunc appellatur sapientia, quique per artem\nfluctibus et tantis vitam tantisque tenebris\nin tam tranquillo et tam clara luce locavit.\nconfer enim divina aliorum antiqua reperta.\nnamque Ceres fertur fruges Liberque liquoris\nvitigeni laticem mortalibus instituisse;\ncum tamen his posset sine rebus vita manere,\nut fama est aliquas etiam nunc vivere gentis.\nat bene non poterat sine puro pectore vivi;\nquo magis hic merito nobis deus esse videtur,\nex quo nunc etiam per magnas didita gentis\ndulcia permulcent animos solacia vitae.\nHerculis antistare autem si facta putabis,\nlongius a vera multo ratione ferere.\nquid Nemeaeus enim nobis nunc magnus hiatus\nille leonis obesset et horrens Arcadius sus,\ntanto opere officerent nobis Stymphala colentes?\ndenique quid Cretae taurus Lernaeaque pestis\nhydra venenatis posset vallata colubris?\nquidve tripectora tergemini vis Geryonai\net Diomedis equi spirantes naribus ignem\nThracia Bistoniasque plagas atque Ismara propter\naureaque Hesperidum servans fulgentia mala,\nasper, acerba tuens, immani corpore serpens\narboris amplexus stirpes? quid denique obesset\npropter Atlanteum litus pelagique severa,\nquo neque noster adit quisquam nec barbarus audet?\ncetera de genere hoc quae sunt portenta perempta,\nsi non victa forent, quid tandem viva nocerent?\nnil, ut opinor: ita ad satiatem terra ferarum\nnunc etiam scatit et trepido terrore repleta est\nper nemora ac montes magnos silvasque profundas;\nquae loca vitandi plerumque est nostra potestas.\nat nisi purgatumst pectus, quae proelia nobis\natque pericula tumst ingratis insinuandum!\nquantae tum scindunt hominem cuppedinis acres\nsollicitum curae quantique perinde timores!\nquidve superbia spurcitia ac petulantia? quantas\nefficiunt clades! quid luxus desidiaeque?\nhaec igitur qui cuncta subegerit ex animoque\nexpulerit dictis, non armis, nonne decebit\nhunc hominem numero divom dignarier esse?\ncum bene praesertim multa ac divinitus ipsis\niam mortalibus e divis dare dicta suerit\natque omnem rerum naturam pandere dictis.\nCuius ego ingressus vestigia dum rationes\npersequor ac doceo dictis, quo quaeque creata\nfoedere sint, in eo quam sit durare necessum\nnec validas valeant aevi rescindere leges,\nquo genere in primis animi natura reperta est\nnativo primum consistere corpore creta,\nnec posse incolumem magnum durare per aevum,\nsed simulacra solere in somnis fallere mentem,\ncernere cum videamur eum quem vita reliquit,\nquod super est, nunc huc rationis detulit ordo,\nut mihi mortali consistere corpore mundum\nnativomque simul ratio reddunda sit esse;\net quibus ille modis congressus materiai\nfundarit terram caelum mare sidera solem\nlunaique globum; tum quae tellure animantes\nextiterint, et quae nullo sint tempore natae;\nquove modo genus humanum variante loquella\ncoeperit inter se vesci per nomina rerum;\net quibus ille modis divom metus insinuarit\npectora, terrarum qui in orbi sancta tuetur\nfana lacus lucos aras simulacraque divom.\npraeterea solis cursus lunaeque meatus\nexpediam qua vi flectat natura gubernans;\nne forte haec inter caelum terramque reamur\nlibera sponte sua cursus lustrare perennis,\nmorigera ad fruges augendas atque animantis,\nneve aliqua divom volvi ratione putemus.\nnam bene qui didicere deos securum agere aevom,\nsi tamen interea mirantur qua ratione\nquaeque geri possint, praesertim rebus in illis\nquae supera caput aetheriis cernuntur in oris,\nrursus in antiquas referuntur religiones\net dominos acris adsciscunt, omnia posse\nquos miseri credunt, ignari quid queat esse,\nquid nequeat, finita potestas denique cuique\nqua nam sit ratione atque alte terminus haerens.\nQuod super est, ne te in promissis plura moremur,\nprincipio maria ac terras caelumque tuere;\nquorum naturam triplicem, tria corpora, Memmi,\ntris species tam dissimilis, tria talia texta,\nuna dies dabit exitio, multosque per annos\nsustentata ruet moles et machina mundi.\nnec me animi fallit quam res nova miraque menti\naccidat exitium caeli terraeque futurum,\net quam difficile id mihi sit pervincere dictis;\nut fit ubi insolitam rem adportes auribus ante\nnec tamen hanc possis oculorum subdere visu\nnec iacere indu manus, via qua munita fidei\nproxima fert humanum in pectus templaque mentis.\nsed tamen effabor. dictis dabit ipsa fidem res\nforsitan et graviter terrarum motibus ortis\nomnia conquassari in parvo tempore cernes.\nquod procul a nobis flectat fortuna gubernans,\net ratio potius quam res persuadeat ipsa\nsuccidere horrisono posse omnia victa fragore.\nQua prius adgrediar quam de re fundere fata\nsanctius et multo certa ratione magis quam\nPythia quae tripode a Phoebi lauroque profatur,\nmulta tibi expediam doctis solacia dictis;\nreligione refrenatus ne forte rearis\nterras et solem et caelum, mare sidera lunam,\ncorpore divino debere aeterna manere,\nproptereaque putes ritu par esse Gigantum\npendere eos poenas inmani pro scelere omnis,\nqui ratione sua disturbent moenia mundi\npraeclarumque velint caeli restinguere solem\ninmortalia mortali sermone notantes;\nquae procul usque adeo divino a numine distent\ninque deum numero quae sint indigna videri,\nnotitiam potius praebere ut posse putentur\nquid sit vitali motu sensuque remotum.\nquippe etenim non est, cum quovis corpore ut esse\nposse animi natura putetur consiliumque.\nsicut in aethere non arbor, non aequore salso\nnubes esse queunt neque pisces vivere in arvis\nnec cruor in lignis neque saxis sucus inesse,\ncertum ac dispositumst ubi quicquid crescat et insit,\nsic animi natura nequit sine corpore oriri\nsola neque a nervis et sanguine longius esse.\nquod si posset enim, multo prius ipsa animi vis\nin capite aut umeris aut imis calcibus esse\nposset et innasci quavis in parte soleret,\ntandem in eodem homine atque in eodem vase manere.\nquod quoniam nostro quoque constat corpore certum\ndispositumque videtur ubi esse et crescere possit\nseorsum anima atque animus, tanto magis infitiandum\ntotum posse extra corpus formamque animalem\nputribus in glebis terrarum aut solis in igni\naut in aqua durare aut altis aetheris oris.\nhaud igitur constant divino praedita sensu,\nquandoquidem nequeunt vitaliter esse animata.\nIllud item non est ut possis credere, sedes\nesse deum sanctas in mundi partibus ullis.\ntenvis enim natura deum longeque remota\nsensibus ab nostris animi vix mente videtur;\nquae quoniam manuum tactum suffugit et ictum,\ntactile nil nobis quod sit contingere debet;\ntangere enim non quit quod tangi non licet ipsum.\nquare etiam sedes quoque nostris sedibus esse\ndissimiles debent, tenues de corpore eorum;\nquae tibi posterius largo sermone probabo.\nDicere porro hominum causa voluisse parare\npraeclaram mundi naturam proptereaque\nadlaudabile opus divom laudare decere\naeternumque putare atque inmortale futurum,\nnec fas esse, deum quod sit ratione vetusta\ngentibus humanis fundatum perpetuo aevo,\nsollicitare suis ulla vi ex sedibus umquam\nnec verbis vexare et ab imo evertere summa,\ncetera de genere hoc adfingere et addere, Memmi,\ndesiperest. quid enim inmortalibus atque beatis\ngratia nostra queat largirier emolumenti,\nut nostra quicquam causa gerere adgrediantur?\nquidve novi potuit tanto post ante quietos\ninlicere ut cuperent vitam mutare priorem?\nnam gaudere novis rebus debere videtur\ncui veteres obsunt; sed cui nihil accidit aegri\ntempore in ante acto, cum pulchre degeret aevom,\nquid potuit novitatis amorem accendere tali?\nquidve mali fuerat nobis non esse creatis?\nan, credo, in tenebris vita ac maerore iacebat,\ndonec diluxit rerum genitalis origo?\nnatus enim debet qui cumque est velle manere\nin vita, donec retinebit blanda voluptas;\nqui numquam vero vitae gustavit amorem\nnec fuit in numero, quid obest non esse creatum?\nexemplum porro gignundis rebus et ipsa\nnotities hominum divis unde insita primum est,\nquid vellent facere ut scirent animoque viderent,\nquove modost umquam vis cognita principiorum\nquidque inter sese permutato ordine possent.\nsi non ipsa dedit speciem natura creandi?\nnamque ita multa modis multis primordia rerum\nex infinito iam tempore percita plagis\nponderibusque suis consuerunt concita ferri\nomnimodisque coire atque omnia pertemptare,\nquae cumque inter se possint congressa creare,\nut non sit mirum, si in talis disposituras\ndeciderunt quoque et in talis venere meatus,\nqualibus haec rerum geritur nunc summa novando.\nQuod si iam rerum ignorem primordia quae sint,\nhoc tamen ex ipsis caeli rationibus ausim\nconfirmare aliisque ex rebus reddere multis,\nnequaquam nobis divinitus esse paratam\nnaturam rerum: tanta stat praedita culpa.\nprincipio quantum caeli tegit impetus ingens,\ninde avidam partem montes silvaeque ferarum\npossedere, tenent rupes vastaeque paludes\net mare, quod late terrarum distinet oras.\ninde duas porro prope partis fervidus ardor\nadsiduusque geli casus mortalibus aufert.\nquod super est arvi, tamen id natura sua vi\nsentibus obducat, ni vis humana resistat\nvitai causa valido consueta bidenti\ningemere et terram pressis proscindere aratris.\nsi non fecundas vertentes vomere glebas\nterraique solum subigentes cimus ad ortus.\nsponte sua nequeant liquidas existere in auras.\net tamen inter dum magno quaesita labore\ncum iam per terras frondent atque omnia florent,\naut nimiis torret fervoribus aetherius sol\naut subiti peremunt imbris gelidaeque pruinae\nflabraque ventorum violento turbine vexant.\npraeterea genus horriferum natura ferarum\nhumanae genti infestum terraque marique\ncur alit atque auget? cur anni tempora morbos\nadportant? quare mors inmatura vagatur?\ntum porro puer, ut saevis proiectus ab undis\nnavita, nudus humi iacet infans indigus omni\nvitali auxilio, cum primum in luminis oras\nnixibus ex alvo matris natura profudit,\nvagituque locum lugubri complet, ut aequumst\ncui tantum in vita restet transire malorum.\nat variae crescunt pecudes armenta feraeque\nnec crepitacillis opus est nec cuiquam adhibendast\nalmae nutricis blanda atque infracta loquella\nnec varias quaerunt vestes pro tempore caeli,\ndenique non armis opus est, non moenibus altis,\nqui sua tutentur, quando omnibus omnia large\ntellus ipsa parit naturaque daedala rerum.\nPrincipio quoniam terrai corpus et umor\naurarumque leves animae calidique vapores,\ne quibus haec rerum consistere summa videtur,\nomnia nativo ac mortali corpore constant,\ndebet eodem omnis mundi natura putari.\nquippe etenim, quorum partis et membra videmus\ncorpore nativo mortalibus esse figuris,\nhaec eadem ferme mortalia cernimus esse\net nativa simul. qua propter maxima mundi\ncum videam membra ac partis consumpta regigni,\nscire licet caeli quoque item terraeque fuisse\nprincipiale aliquod tempus clademque futuram.\nIllud in his rebus ne corripuisse rearis\nme mihi, quod terram atque ignem mortalia sumpsi\nesse neque umorem dubitavi aurasque perire\natque eadem gigni rursusque augescere dixi.\nprincipio pars terrai non nulla, perusta\nsolibus adsiduis, multa pulsata pedum vi,\npulveris exhalat nebulam nubesque volantis,\nquas validi toto dispergunt aereaÃ«re venti.\npars etiam glebarum ad diluviem revocatur\nimbribus et ripas radentia flumina rodunt.\npraeterea pro parte sua, quod cumque alit auget,\nredditur; et quoniam dubio procul esse videtur\nomniparens eadem rerum commune sepulcrum.\nergo terra tibi libatur et aucta recrescit.\nQuod super est, umore novo mare flumina fontes\nsemper abundare et latices manare perennis\nnil opus est verbis: magnus decursus aquarum\nundique declarat. sed primum quicquid aquai\ntollitur in summaque fit ut nihil umor abundet,\npartim quod validi verrentes aequora venti\ndeminuunt radiisque retexens aetherius sol,\npartim quod supter per terras diditur omnis;\npercolatur enim virus retroque remanat\nmateries umoris et ad caput amnibus omnis\nconvenit, inde super terras fluit agmine dulci\nqua via secta semel liquido pede detulit undas.\nAeraAÃ«ra nunc igitur dicam, qui corpore toto\ninnumerabiliter privas mutatur in horas.\nsemper enim, quod cumque fluit de rebus, id omne\naerisaÃ«ris in magnum fertur mare; qui nisi contra\ncorpora retribuat rebus recreetque fluentis,\nomnia iam resoluta forent et in aeraaÃ«ra versa.\nhaut igitur cessat gigni de rebus et in res\nreccidere, adsidue quoniam fluere omnia constat.\nLargus item liquidi fons luminis, aetherius sol,\ninrigat adsidue caelum candore recenti\nsuppeditatque novo confestim lumine lumen.\nnam primum quicquid fulgoris disperit ei,\nquo cumque accidit. id licet hinc cognoscere possis,\nquod simul ac primum nubes succedere soli\ncoepere et radios inter quasi rumpere lucis,\nextemplo inferior pars horum disperit omnis\nterraque inumbratur qua nimbi cumque feruntur;\nut noscas splendore novo res semper egere\net primum iactum fulgoris quemque perire\nnec ratione alia res posse in sole videri,\nperpetuo ni suppeditet lucis caput ipsum.\nquin etiam nocturna tibi, terrestria quae sunt,\nlumina, pendentes lychni claraeque coruscis\nfulguribus pingues multa caligine taedae\nconsimili properant ratione, ardore ministro,\nsuppeditare novom lumen, tremere ignibus instant,\ninstant, nec loca lux inter quasi rupta relinquit:\nusque adeo properanter ab omnibus ignibus ei\nexitium celeri celeratur origine flammae.\nsic igitur solem lunam stellasque putandum\nex alio atque alio lucem iactare subortu\net primum quicquid flammarum perdere semper,\ninviolabilia haec ne credas forte vigere.\nDenique non lapides quoque vinci cernis ab aevo,\nnon altas turris ruere et putrescere saxa,\nnon delubra deum simulacraque fessa fatisci\nnec sanctum numen fati protollere finis\nposse neque adversus naturae foedera niti?\ndenique non monimenta virum dilapsa videmus,\nquaerere proporro, sibi cumque senescere credas,\nnon ruere avolsos silices a montibus altis\nnec validas aevi vires perferre patique\nfiniti? neque enim caderent avolsa repente,\nex infinito quae tempore pertolerassent\nomnia tormenta aetatis, privata fragore.\nDenique iam tuere hoc, circum supraque quod omne\ncontinet amplexu terram: si procreat ex se\nomnia, quod quidam memorant, recipitque perempta,\ntotum nativum mortali corpore constat.\nnam quod cumque alias ex se res auget alitque,\ndeminui debet, recreari, cum recipit res.\nPraeterea si nulla fuit genitalis origo\nterrarum et caeli semperque aeterna fuere,\ncur supera bellum Thebanum et funera Troiae\nnon alias alii quoque res cecinere poetaepoÃ«tae?\nquo tot facta virum totiens cecidere neque usquam\naeternis famae monimentis insita florent?\nverum, ut opinor, habet novitatem summa recensque\nnaturast mundi neque pridem exordia cepit.\nquare etiam quaedam nunc artes expoliuntur,\nnunc etiam augescunt; nunc addita navigiis sunt\nmulta, modo organici melicos peperere sonores,\ndenique natura haec rerum ratioque repertast\nnuper, et hanc primus cum primis ipse repertus\nnunc ego sum in patrias qui possim vertere voces.\nQuod si forte fuisse ante hac eadem omnia credis,\nsed periise hominum torrenti saecla vapore,\naut cecidisse urbis magno vexamine mundi,\naut ex imbribus adsiduis exisse rapaces\nper terras amnes atque oppida coperuisse.\ntanto quique magis victus fateare necessest\nexitium quoque terrarum caelique futurum;\nnam cum res tantis morbis tantisque periclis\ntemptarentur, ibi si tristior incubuisset\ncausa, darent late cladem magnasque ruinas.\nnec ratione alia mortales esse videmur,\ninter nos nisi quod morbis aegrescimus isdem\natque illi quos a vita natura removit.\nPraeterea quae cumque manent aeterna necessust\naut, quia sunt solido cum corpore, respuere ictus\nnec penetrare pati sibi quicquam quod queat artas\ndissociare intus partis, ut materiai\ncorpora sunt, quorum naturam ostendimus ante,\naut ideo durare aetatem posse per omnem,\nplagarum quia sunt expertia, sicut inane est,\nquod manet intactum neque ab ictu fungitur hilum,\naut etiam quia nulla loci sit copia circum,\nquo quasi res possint discedere dissoluique,\nsicut summarum summa est aeterna, neque extra\nqui locus est quo dissiliant neque corpora sunt quae\npossint incidere et valida dissolvere plaga.\nat neque, uti docui, solido cum corpore mundi\nnaturast, quoniam admixtumst in rebus inane,\nnec tamen est ut inane, neque autem corpora desunt,\nex infinito quae possint forte coorta\ncorruere hanc rerum violento turbine summam\naut aliam quamvis cladem inportare pericli,\nnec porro natura loci spatiumque profundi\ndeficit, exspargi quo possint moenia mundi,\naut alia quavis possunt vi pulsa perire.\nhaut igitur leti praeclusa est ianua caelo\nnec soli terraeque neque altis aequoris undis,\nsed patet immani et vasto respectat hiatu.\nquare etiam nativa necessumst confiteare\nhaec eadem; neque enim, mortali corpore quae sunt,\nex infinito iam tempore adhuc potuissent\ninmensi validas aevi contemnere vires.\nDenique tantopere inter se cum maxima mundi\npugnent membra, pio nequaquam concita bello,\nnonne vides aliquam longi certaminis ollis\nposse dari finem, vel cum sol et vapor omnis\nomnibus epotis umoribus exsuperarint?\nquod facere intendunt, neque adhuc conata patrantur;\ntantum suppeditant amnes ultraque minantur\nomnia diluviare ex alto gurgite ponti:\nne quiquam, quoniam verrentes aequora venti\ndeminuunt radiisque retexens aetherius sol,\net siccare prius confidunt omnia posse\nquam liquor incepti possit contingere finem.\ntantum spirantes aequo certamine bellum\nmagnis inter se de rebus cernere certant,\ncum semel interea fuerit superantior ignis\net semel, ut fama est, umor regnarit in arvis.\nignis enim superavit et ambiens multa perussit,\navia cum Phaethonta rapax vis solis equorum\naethere raptavit toto terrasque per omnis.\nat pater omnipotens ira tum percitus acri\nmagnanimum Phaethonta repenti fulminis ictu\ndeturbavit equis in terram, Solque cadenti\nobvius aeternam succepit lampada mundi\ndisiectosque redegit equos iunxitque trementis,\ninde suum per iter recreavit cuncta gubernans,\nscilicet ut veteres Graium cecinere poetaepoÃ«tae.\nquod procul a vera nimis est ratione repulsum.\nignis enim superare potest ubi materiai\nex infinito sunt corpora plura coorta;\ninde cadunt vires aliqua ratione revictae,\naut pereunt res exustae torrentibus auris.\numor item quondam coepit superare coortus,\nut fama est, hominum vitas quando obruit undis;\ninde ubi vis aliqua ratione aversa recessit,\nex infinito fuerat quae cumque coorta,\nconstiterunt imbres et flumina vim minuerunt.\nSed quibus ille modis coniectus materiai\nfundarit terram et caelum pontique profunda,\nsolis lunai cursus, ex ordine ponam.\nnam certe neque consilio primordia rerum\nordine se suo quaeque sagaci mente locarunt\nnec quos quaeque darent motus pepigere profecto;\nsed quia multa modis multis primordia rerum\nex infinito iam tempore percita plagis\nponderibusque suis consuerunt concita ferri\nomnimodisque coire atque omnia pertemptare,\nquae cumque inter se possent congressa creare,\npropterea fit uti magnum volgata per aevom\nomnigenus coetus et motus experiundo\ntandem conveniant ea quae coniecta repente\nmagnarum rerum fiunt exordia saepe,\nterrai maris et caeli generisque animantum.\nHic neque tum solis rota cerni lumine largo\naltivolans poterat nec magni sidera mundi\nnec mare nec caelum nec denique terra neque aeraÃ«r\nnec similis nostris rebus res ulla videri,\nsed nova tempestas quaedam molesque coorta.\ndiffugere inde loci partes coepere paresque\ncum paribus iungi res et discludere mundum\nmembraque dividere et magnas disponere partes\nomnigenis e principiis, discordia quorum\nintervalla vias conexus pondera plagas\nconcursus motus turbabat proelia miscens\npropter dissimilis formas variasque figuras,\nquod non omnia sic poterant coniuncta manere\nnec motus inter sese dare convenientis,\nhoc est, a terris altum secernere caelum,\net sorsum mare, uti secreto umore pateret,\nseorsus item puri secretique aetheris ignes.\nQuippe etenim primum terrai corpora quaeque,\npropterea quod erant gravia et perplexa, coibant\nin medio atque imas capiebant omnia sedes;\nquae quanto magis inter se perplexa coibant,\ntam magis expressere ea quae mare sidera solem\nlunamque efficerent et magni moenia mundi;\nomnia enim magis haec e levibus atque rutundis\nseminibus multoque minoribus sunt elementis\nquam tellus. ideo per rara foramina terrae\npartibus erumpens primus se sustulit aether\nignifer et multos secum levis abstulit ignis,\nnon alia longe ratione ac saepe videmus,\naurea cum primum gemmantis rore per herbas\nmatutina rubent radiati lumina solis\nexhalantque lacus nebulam fluviique perennes\nipsaque ut inter dum tellus fumare videtur;\nomnia quae sursum cum conciliantur, in alto\ncorpore concreto subtexunt nubila caelum.\nsic igitur tum se levis ac diffusilis aether\ncorpore concreto circum datus undique saepsit\net late diffusus in omnis undique partis\nomnia sic avido complexu cetera saepsit.\nhunc exordia sunt solis lunaeque secuta,\ninterutrasque globi quorum vertuntur in auris;\nquae neque terra sibi adscivit nec maximus aether,\nquod neque tam fuerunt gravia ut depressa sederent,\nnec levia ut possent per summas labier oras,\net tamen interutrasque ita sunt, ut corpora viva\nversent et partes ut mundi totius extent;\nquod genus in nobis quaedam licet in statione\nmembra manere, tamen cum sint ea quae moveantur.\nhis igitur rebus retractis terra repente,\nmaxuma qua nunc se ponti plaga caerula tendit,\nsuccidit et salso suffudit gurgite fossas.\ninque dies quanto circum magis aetheris aestus\net radii solis cogebant undique terram\nverberibus crebris extrema ad limina fartam\nin medio ut propulsa suo condensa coiret,\ntam magis expressus salsus de corpore sudor\naugebat mare manando camposque natantis,\net tanto magis illa foras elapsa volabant\ncorpora multa vaporis et aerisaÃ«ris altaque caeli\ndensabant procul a terris fulgentia templa.\nsidebant campi, crescebant montibus altis\nascensus; neque enim poterant subsidere saxa\nnec pariter tantundem omnes succumbere partis.\nSic igitur terrae concreto corpore pondus\nconstitit atque omnis mundi quasi limus in imum\nconfluxit gravis et subsedit funditus ut faex;\ninde mare, inde aeraÃ«r, inde aether ignifer ipse\ncorporibus liquidis sunt omnia pura relicta\net leviora aliis alia, et liquidissimus aether\natque levissimus aeriasaÃ«rias super influit auras\nnec liquidum corpus turbantibus aerisaÃ«ris auris\ncommiscet; sinit haec violentis omnia verti\nturbinibus, sinit incertis turbare procellis,\nipse suos ignis certo fert impete labens.\nnam modice fluere atque uno posse aethera nisu\nsignificat Pontos, mare certo quod fluit aestu\nunum labendi conservans usque tenorem.\nMotibus astrorum nunc quae sit causa canamus.\nprincipio magnus caeli si vortitur orbis,\nex utraque polum parti premere aeraaÃ«ra nobis\ndicendum est extraque tenere et claudere utrimque;\ninde alium supra fluere atque intendere eodem\nquo volvenda micant aeterni sidera mundi;\naut alium supter, contra qui subvehat orbem,\nut fluvios versare rotas atque austra videmus.\nest etiam quoque uti possit caelum omne manere\nin statione, tamen cum lucida signa ferantur,\nsive quod inclusi rapidi sunt aetheris aestus\nquaerentesque viam circum versantur et ignes\npassim per caeli volvunt summania templa,\nsive aliunde fluens alicunde extrinsecus aeraÃ«r\nversat agens ignis, sive ipsi serpere possunt,\nquo cuiusque cibus vocat atque invitat euntis,\nflammea per caelum pascentis corpora passim.\nnam quid in hoc mundo sit eorum ponere certum\ndifficilest; sed quid possit fiatque per omne\nin variis mundis varia ratione creatis,\nid doceo plurisque sequor disponere causas,\nmotibus astrorum quae possint esse per omne;\ne quibus una tamen sit et haec quoque causa necessest,\nquae vegeat motum signis; sed quae sit earum\npraecipere haud quaquamst pedetemptim progredientis.\nTerraque ut in media mundi regione quiescat,\nevanescere paulatim et decrescere pondus\nconvenit atque aliam naturam supter habere\nex ineunte aevo coniunctam atque uniter aptam\npartibus aeriisaÃ«riis mundi, quibus insita vivit.\npropterea non est oneri neque deprimit auras,\nut sua cuique homini nullo sunt pondere membra\nnec caput est oneri collo nec denique totum\ncorporis in pedibus pondus sentimus inesse;\nat quae cumque foris veniunt inpostaque nobis\npondera sunt laedunt, permulto saepe minora.\nusque adeo magni refert quid quaeque queat res.\nsic igitur tellus non est aliena repente\nallata atque auris aliunde obiecta alienis,\nsed pariter prima concepta ab origine mundi\ncertaque pars eius, quasi nobis membra videntur.\nPraeterea grandi tonitru concussa repente\nterra supra quae se sunt concutit omnia motu;\nquod facere haut ulla posset ratione, nisi esset\npartibus aeriisaÃ«riis mundi caeloque revincta;\nnam communibus inter se radicibus haerent\nex ineunte aevo coniuncta atque uniter aucta.\nNonne vides etiam quam magno pondere nobis\nsustineat corpus tenuissima vis animai,\npropterea quia tam coniuncta atque uniter apta est?\nDenique iam saltu pernici tollere corpus\nquid potis est nisi vis animae, quae membra gubernat?\niamne vides quantum tenuis natura valere\npossit, ubi est coniuncta gravi cum corpore, ut aeraÃ«r\nconiunctus terris et nobis est animi vis?\nNec nimio solis maior rota nec minor ardor\nesse potest, nostris quam sensibus esse videtur.\nnam quibus e spatiis cumque ignes lumina possunt\nadiicere et calidum membris adflare vaporem,\nnil magnis intervallis de corpore libant\nflammarum, nihil ad speciem est contractior ignis.\nproinde, calor quoniam solis lumenque profusum\nperveniunt nostros ad sensus et loca fulgent,\nforma quoque hinc solis debet filumque videri,\nnil adeo ut possis plus aut minus addere vere.\nperveniunt nostros ad sensus et loca fulgent\nlunaque sive notho fertur loca lumine lustrans,\nsive suam proprio iactat de corpore lucem,\nquidquid id est, nihilo fertur maiore figura\nquam, nostris oculis qua cernimus, esse videtur.\nnam prius omnia, quae longe semota tuemur\naeraaÃ«ra per multum, specie confusa videntur\nquam minui filum. quapropter luna necesse est,\nquandoquidem claram speciem certamque figuram\npraebet, ut est oris extremis cumque notata,\nquanta quoquest, tanta hinc nobis videatur in alto.\npostremo quos cumque vides hinc aetheris ignes,\nscire licet perquam pauxillo posse minores\nesse vel exigua maioris parte brevique.\nquandoquidem quos cumque in terris cernimus ignes,\ndum tremor et clarus dum cernitur ardor eorum,\nperparvom quiddam inter dum mutare videntur\nalteram utram in partem filum, quo longius absunt.\nIllud item non est mirandum, qua ratione\ntantulus ille queat tantum sol mittere lumen,\nquod maria ac terras omnis caelumque rigando\ncompleat et calido perfundat cuncta vapore.\nquanta quoquest tanta hinc nobis videatur in alto\nnam licet hinc mundi patefactum totius unum\nlargifluum fontem scatere atque erumpere lumen,\nex omni mundo quia sic elementa vaporis\nundique conveniunt et sic coniectus eorum\nconfluit, ex uno capite hic ut profluat ardor.\nnonne vides etiam quam late parvus aquai\nprata riget fons inter dum campisque redundet?\nest etiam quoque uti non magno solis ab igni\naeraaÃ«ra percipiat calidis fervoribus ardor,\nopportunus ita est si forte et idoneus aeraÃ«r,\nut queat accendi parvis ardoribus ictus;\nquod genus inter dum segetes stipulamque videmus\naccidere ex una scintilla incendia passim.\nforsitan et rosea sol alte lampade lucens\npossideat multum caecis fervoribus ignem\ncircum se, nullo qui sit fulgore notatus,\naestifer ut tantum radiorum exaugeat ictum.\nNec ratio solis simplex et recta patescit,\nquo pacto aestivis e partibus aegocerotis\nbrumalis adeat flexus atque inde revertens\ncanceris ut vertat metas ad solstitialis,\nlunaque mensibus id spatium videatur obire,\nannua sol in quo consumit tempora cursu.\nnon, inquam, simplex his rebus reddita causast.\nnam fieri vel cum primis id posse videtur,\nDemocriti quod sancta viri sententia ponit,\nquanto quaeque magis sint terram sidera propter,\ntanto posse minus cum caeli turbine ferri;\nevanescere enim rapidas illius et acris\nimminui supter viris, ideoque relinqui\npaulatim solem cum posterioribus signis,\ninferior multo quod sit quam fervida signa.\net magis hoc lunam: quanto demissior eius\ncursus abest procul a caelo terrisque propinquat,\ntanto posse minus cum signis tendere cursum.\nflaccidiore etiam quanto iam turbine fertur\ninferior quam sol, tanto magis omnia signa\nhanc adipiscuntur circum praeterque feruntur.\npropterea fit ut haec ad signum quodque reverti\nmobilius videatur, ad hanc quia signa revisunt.\nfit quoque ut e mundi transversis partibus aeraÃ«r\nalternis certo fluere alter tempore possit,\nqui queat aestivis solem detrudere signis\nbrumalis usque ad flexus gelidumque rigorem,\net qui reiciat gelidis a frigoris umbris\naestiferas usque in partis et fervida signa.\net ratione pari lunam stellasque putandumst,\nquae volvunt magnos in magnis orbibus annos,\naeribusaÃ«ribus posse alternis e partibus ire.\nnonne vides etiam diversis nubila ventis\ndiversas ire in partis inferna supernis?\nqui minus illa queant per magnos aetheris orbis\naestibus inter se diversis sidera ferri?\nAt nox obruit ingenti caligine terras,\naut ubi de longo cursu sol ultima caeli\nimpulit atque suos efflavit languidus ignis\nconcussos itere et labefactos aereaÃ«re multo,\naut quia sub terras cursum convortere cogit\nvis eadem, supra quae terras pertulit orbem.\nTempore item certo roseam Matuta per oras\naetheris auroram differt et lumina pandit,\naut quia sol idem, sub terras ille revertens,\nanticipat caelum radiis accendere temptans,\naut quia conveniunt ignes et semina multa\nconfluere ardoris consuerunt tempore certo,\nquae faciunt solis nova semper lumina gigni;\nquod genus Idaeis fama est e montibus altis\ndispersos ignis orienti lumine cerni,\ninde coire globum quasi in unum et conficere orbem.\nnec tamen illud in his rebus mirabile debet\nesse, quod haec ignis tam certo tempore possint\nsemina confluere et solis reparare nitorem.\nmulta videmus enim, certo quae tempore fiunt\nomnibus in rebus. florescunt tempore certo\narbusta et certo dimittunt tempore florem.\nnec minus in certo dentes cadere imperat aetas\ntempore et inpubem molli pubescere veste\net pariter mollem malis demittere barbam.\nfulmina postremo nix imbres nubila venti\nnon nimis incertis fiunt in partibus anni.\nnamque ubi sic fuerunt causarum exordia prima\natque ita res mundi cecidere ab origine prima,\nconseque quoque iam redeunt ex ordine certo.\nCrescere itemque dies licet et tabescere noctes,\net minui luces, cum sumant augmina noctis,\naut quia sol idem sub terras atque superne\nimparibus currens amfractibus aetheris oras\npartit et in partis non aequas dividit orbem,\net quod ab alterutra detraxit parte, reponit\neius in adversa tanto plus parte relatus,\ndonec ad id signum caeli pervenit, ubi anni\nnodus nocturnas exaequat lucibus umbras;\nnam medio cursu flatus aquilonis et austri\ndistinet aequato caelum discrimine metas\npropter signiferi posituram totius orbis,\nannua sol in quo concludit tempora serpens,\nobliquo terras et caelum lumine lustrans,\nut ratio declarat eorum qui loca caeli\nomnia dispositis signis ornata notarunt.\naut quia crassior est certis in partibus aeraÃ«r,\nsub terris ideo tremulum iubar haesitat ignis\nnec penetrare potest facile atque emergere ad ortus;\npropterea noctes hiberno tempore longae\ncessant, dum veniat radiatum insigne diei.\naut etiam, quia sic alternis partibus anni\ntardius et citius consuerunt confluere ignes,\nqui faciunt solem certa de surgere parte,\npropterea fit uti videantur dicere verum.\nLuna potest solis radiis percussa nitere\ninque dies magis id lumen convertere nobis\nad speciem, quantum solis secedit ab orbi,\ndonique eum contra pleno bene lumine fulsit\natque oriens obitus eius super edita vidit;\ninde minutatim retro quasi condere lumen\ndebet item, quanto propius iam solis ad ignem\nlabitur ex alia signorum parte per orbem;\nut faciunt, lunam qui fingunt esse pilai\nconsimilem cursusque viam sub sole tenere.\nest etiam quare proprio cum lumine possit\nvolvier et varias splendoris reddere formas;\ncorpus enim licet esse aliud, quod fertur et una\nlabitur omnimodis occursans officiensque,\nnec potis est cerni, quia cassum lumine fertur.\nversarique potest, globus ut, si forte, pilai\ndimidia ex parti candenti lumine tinctus,\nversandoque globum variantis edere formas,\ndonique eam partem, quae cumque est ignibus aucta,\nad speciem vertit nobis oculosque patentis;\ninde minutatim retro contorquet et aufert\nluciferam partem glomeraminis atque pilai;\nut Babylonica Chaldaeum doctrina refutans\nastrologorum artem contra convincere tendit,\nproinde quasi id fieri nequeat quod pugnat uterque\naut minus hoc illo sit cur amplectier ausis.\ndenique cur nequeat semper nova luna creari\nordine formarum certo certisque figuris\ninque dies privos aborisci quaeque creata\natque alia illius reparari in parte locoque,\ndifficilest ratione docere et vincere verbis,\nordine cum videas tam certo multa creari.\nit Ver et Venus et Veneris praenuntius ante\npennatus graditur, Zephyri vestigia propter\nFlora quibus mater praespargens ante viai\ncuncta coloribus egregiis et odoribus opplet.\ninde loci sequitur Calor aridus et comes una\npulverulenta Ceres et etesia flabra aquilonum.\ninde Autumnus adit, graditur simul Euhius Euan.\ninde aliae tempestates ventique secuntur,\naltitonans Volturnus et Auster fulmine pollens.\ntandem Bruma nives adfert pigrumque rigorem\nreddit. Hiemps sequitur crepitans hanc dentibus algu.\nquo minus est mirum, si certo tempore luna\ngignitur et certo deletur tempore rusus,\ncum fieri possint tam certo tempore multa.\nSolis item quoque defectus lunaeque latebras\npluribus e causis fieri tibi posse putandumst.\nnam cur luna queat terram secludere solis\nlumine et a terris altum caput obstruere ei,\nobiciens caecum radiis ardentibus orbem,\ntempore eodem aliut facere id non posse putetur\ncorpus, quod cassum labatur lumine semper?\nsolque suos etiam dimittere languidus ignis\ntempore cur certo nequeat recreareque lumen,\ncum loca praeteriit flammis infesta per auras,\nquae faciunt ignis interstingui atque perire?\net cur terra queat lunam spoliare vicissim\nlumine et oppressum solem super ipsa tenere,\nmenstrua dum rigidas coni perlabitur umbras,\ntempore eodem aliud nequeat succurrere lunae\ncorpus vel supra solis perlabier orbem,\nquod radios inter rumpat lumenque profusum?\net tamen ipsa suo si fulget luna nitore,\ncur nequeat certa mundi languescere parte,\ndum loca luminibus propriis inimica per exit?\nmenstrua dum rigidas coni perlabitur umbras.\nQuod superest, quoniam magni per caerula mundi\nqua fieri quicquid posset ratione resolvi,\nsolis uti varios cursus lunaeque meatus\nnoscere possemus quae vis et causa cieret,\nquove modo possent offecto lumine obire\net neque opinantis tenebris obducere terras,\ncum quasi conivent et aperto lumine rursum\nomnia convisunt clara loca candida luce,\nnunc redeo ad mundi novitatem et mollia terrae\narva, novo fetu quid primum in luminis oras\ntollere et incertis crerint committere ventis.\nPrincipio genus herbarum viridemque nitorem\nterra dedit circum collis camposque per omnis,\nflorida fulserunt viridanti prata colore,\narboribusque datumst variis exinde per auras\ncrescendi magnum inmissis certamen habenis.\nut pluma atque pili primum saetaeque creantur\nquadripedum membris et corpore pennipotentum,\nsic nova tum tellus herbas virgultaque primum\nsustulit, inde loci mortalia saecla creavit\nmulta modis multis varia ratione coorta.\nnam neque de caelo cecidisse animalia possunt,\nnec terrestria de salsis exisse lacunis.\nlinquitur ut merito maternum nomen adepta\nterra sit, e terra quoniam sunt cuncta creata.\nmultaque nunc etiam existunt animalia terris\nimbribus et calido solis concreta vapore;\nquo minus est mirum, si tum sunt plura coorta\net maiora, nova tellure atque aethere adulta.\nprincipio genus alituum variaeque volucres\nova relinquebant exclusae tempore verno,\nfolliculos ut nunc teretis aestate cicadae\nlincunt sponte sua victum vitamque petentes.\ntum tibi terra dedit primum mortalia saecla.\nmultus enim calor atque umor superabat in arvis.\nhoc ubi quaeque loci regio opportuna dabatur,\ncrescebant uteri terram radicibus apti;\nquos ubi tempore maturo pate fecerat aetas\ninfantum, fugiens umorem aurasque petessens,\nconvertebat ibi natura foramina terrae\net sucum venis cogebat fundere apertis\nconsimilem lactis, sicut nunc femina quaeque\ncum peperit, dulci repletur lacte, quod omnis\nimpetus in mammas convertitur ille alimenti.\nterra cibum pueris, vestem vapor, herba cubile\npraebebat multa et molli lanugine abundans.\nat novitas mundi nec frigora dura ciebat\nnec nimios aestus nec magnis viribus auras.\nomnia enim pariter crescunt et robora sumunt.\nQuare etiam atque etiam maternum nomen adepta\nterra tenet merito, quoniam genus ipsa creavit\nhumanum atque animal prope certo tempore fudit\nomne quod in magnis bacchatur montibus passim,\naeriasqueaÃ«riasque simul volucres variantibus formis.\nsed quia finem aliquam pariendi debet habere,\ndestitit, ut mulier spatio defessa vetusto.\nmutat enim mundi naturam totius aetas\nex alioque alius status excipere omnia debet\nnec manet ulla sui similis res: omnia migrant,\nomnia commutat natura et vertere cogit.\nnamque aliud putrescit et aevo debile languet,\nporro aliud succrescit et e contemptibus exit.\nsic igitur mundi naturam totius aetas\nmutat, et ex alio terram status excipit alter,\nquod potuit nequeat, possit quod non tulit ante.\nMultaque tum tellus etiam portenta creare\nconatast mira facie membrisque coorta,\nandrogynem, interutras necutrumque utrimque remotum,\norba pedum partim, manuum viduata vicissim,\nmuta sine ore etiam, sine voltu caeca reperta,\nvinctaque membrorum per totum corpus adhaesu,\nnec facere ut possent quicquam nec cedere quoquam\nnec vitare malum nec sumere quod volet usus.\ncetera de genere hoc monstra ac portenta creabat,\nne quiquam, quoniam natura absterruit auctum\nnec potuere cupitum aetatis tangere florem\nnec reperire cibum nec iungi per Veneris res.\nmulta videmus enim rebus concurrere debere,\nut propagando possint procudere saecla;\npabula primum ut sint, genitalia deinde per artus\nsemina qua possint membris manare remissis,\nfeminaque ut maribus coniungi possit, habere,\nmutua qui mutent inter se gaudia uterque.\nMultaque tum interiisse animantum saecla necessest\nnec potuisse propagando procudere prolem.\nnam quae cumque vides vesci vitalibus auris,\naut dolus aut virtus aut denique mobilitas est\nex ineunte aevo genus id tutaTA reservans.\nmultaque sunt, nobis ex utilitate sua quae\ncommendata manent, tutelae tradita nostrae.\nprincipio genus acre leonum saevaque saecla\ntutatast virtus, volpes dolus et fuga cervos.\nat levisomna canum fido cum pectore corda,\net genus omne quod est veterino semine partum\nlanigeraeque simul pecudes et bucera saecla\nomnia sunt hominum tutelae tradita, Memmi;\nnam cupide fugere feras pacemque secuta\nsunt et larga suo sine pabula parta labore,\nquae damus utilitatis eorum praemia causa.\nat quis nil horum tribuit natura, nec ipsa\nsponte sua possent ut vivere nec dare nobis\nutilitatem aliquam, quare pateremur eorum\npraesidio nostro pasci genus esseque tutum,\nscilicet haec aliis praedae lucroque iacebant\nindupedita suis fatalibus omnia vinclis,\ndonec ad interitum genus id natura redegit.\nSed neque Centauri fuerunt nec tempore in ullo\nesse queunt duplici natura et corpore bino\nex alienigenis membris compacta, potestas\nhinc illinc partis ut sat par esse potissit.\nid licet hinc quamvis hebeti cognoscere corde.\nprincipio circum tribus actis impiger annis\nfloret equus, puer haut quaquam; nam saepe etiam nunc\nubera mammarum in somnis lactantia quaeret.\npost ubi equum validae vires aetate senecta\nmembraque deficiunt fugienti languida vita,\ntum demum puerili aevo florenta iuventas\nofficit et molli vestit lanugine malas;\nne forte ex homine et veterino semine equorum\nconfieri credas Centauros posse neque esse,\naut rapidis canibus succinctas semimarinis\ncorporibus Scyllas et cetera de genere horum,\ninter se quorum discordia membra videmus;\nquae neque florescunt pariter nec robora sumunt\ncorporibus neque proiciunt aetate senecta\nnec simili Venere ardescunt nec moribus unis\nconveniunt neque sunt eadem iucunda per artus.\nquippe videre licet pinguescere saepe cicuta\nbarbigeras pecudes, homini quae est acre venenum.\nflamma quidem vero cum corpora fulva leonum\ntam soleat torrere atque urere quam genus omne\nvisceris in terris quod cumque et sanguinis extet,\nqui fieri potuit, triplici cum corpore ut una,\nprima leo, postrema draco, media ipsa, Chimaera\nore foras acrem flaret de corpore flammam?\nquare etiam tellure nova caeloque recenti\ntalia qui fingit potuisse animalia gigni,\nnixus in hoc uno novitatis nomine inani,\nmulta licet simili ratione effutiat ore,\naurea tum dicat per terras flumina vulgo\nfluxisse et gemmis florere arbusta suessesuÃ«sse\naut hominem tanto membrorum esse impete natum,\ntrans maria alta pedum nisus ut ponere posset\net manibus totum circum se vertere caelum.\nnam quod multa fuere in terris semina rerum,\ntempore quo primum tellus animalia fudit,\nnil tamen est signi mixtas potuisse creari\ninter se pecudes compactaque membra animantum,\npropterea quia quae de terris nunc quoque abundant\nherbarum genera ac fruges arbustaque laeta\nnon tamen inter se possunt complexa creari,\nsed res quaeque suo ritu procedit et omnes\nfoedere naturae certo discrimina servant.\nEt genus humanum multo fuit illud in arvis\ndurius, ut decuit, tellus quod dura creasset,\net maioribus et solidis magis ossibus intus\nfundatum, validis aptum per viscera nervis,\nnec facile ex aestu nec frigore quod caperetur\nnec novitate cibi nec labi corporis ulla.\nmultaque per caelum solis volventia lustra\nvolgivago vitam tractabant more ferarum.\nnec robustus erat curvi moderator aratri\nquisquam, nec scibat ferro molirier arva\nnec nova defodere in terram virgulta neque altis\narboribus veteres decidere falcibus ramos.\nquod sol atque imbres dederant, quod terra crearat\nsponte sua, satis id placabat pectora donum.\nglandiferas inter curabant corpora quercus\nplerumque; et quae nunc hiberno tempore cernis\narbita puniceo fieri matura colore,\nplurima tum tellus etiam maiora ferebat.\nmultaque praeterea novitas tum florida mundi\npabula dura tulit, miseris mortalibus ampla.\nat sedare sitim fluvii fontesque vocabant,\nut nunc montibus e magnis decursus aquai\nclaricitat late sitientia saecla ferarum.\ndenique nota vagis silvestria templa tenebant\nnympharum, quibus e scibant umore fluenta\nlubrica proluvie larga lavere umida saxa,\numida saxa, super viridi stillantia musco,\net partim plano scatere atque erumpere campo.\nnecdum res igni scibant tractare neque uti\npellibus et spoliis corpus vestire ferarum,\nsed nemora atque cavos montis silvasque colebant\net frutices inter condebant squalida membra\nverbera ventorum vitare imbrisque coacti.\nnec commune bonum poterant spectare neque ullis\nmoribus inter se scibant nec legibus uti.\nquod cuique obtulerat praedae fortuna, ferebat\nsponte sua sibi quisque valere et vivere doctus.\net Venus in silvis iungebat corpora amantum;\nconciliabat enim vel mutua quamque cupido\nvel violenta viri vis atque inpensa libido\nvel pretium, glandes atque arbita vel pira lecta.\net manuum mira freti virtute pedumque\nconsectabantur silvestria saecla ferarum\nmissilibus saxis et magno pondere clavae.\nmultaque vincebant, vitabant pauca latebris;\nsaetigerisque pares subus silvestria membra\nnuda dabant terrae nocturno tempore capti,\ncircum se foliis ac frondibus involventes.\nnec plangore diem magno solemque per agros\nquaerebant pavidi palantes noctis in umbris,\nsed taciti respectabant somnoque sepulti,\ndum rosea face sol inferret lumina caelo.\na parvis quod enim consuerant cernere semper\nalterno tenebras et lucem tempore gigni,\nnon erat ut fieri posset mirarier umquam\nnec diffidere, ne terras aeterna teneret\nnox in perpetuum detracto lumine solis.\nsed magis illud erat curae, quod saecla ferarum\ninfestam miseris faciebant saepe quietem.\neiectique domo fugiebant saxea tecta\nspumigeri suis adventu validique leonis\natque intempesta cedebant nocte paventes\nhospitibus saevis instrata cubilia fronde.\nNec nimio tum plus quam nunc mortalia saecla\ndulcia linquebant lamentis lumina vitae.\nunus enim tum quisque magis deprensus eorum\npabula viva feris praebebat, dentibus haustus,\net nemora ac montis gemitu silvasque replebat\nviva videns vivo sepeliri viscera busto.\nat quos effugium servarat corpore adeso,\nposterius tremulas super ulcera tetra tenentes\npalmas horriferis accibant vocibus Orcum,\ndonique eos vita privarant vermina saeva\nexpertis opis, ignaros quid volnera vellent.\nat non multa virum sub signis milia ducta\nuna dies dabat exitio nec turbida ponti\naequora lidebant navis ad saxa virosque.\nnam temere in cassum frustra mare saepe coortum\nsaevibat leviterque minas ponebat inanis,\nnec poterat quemquam placidi pellacia ponti\nsubdola pellicere in fraudem ridentibus undis.\nimproba navigii ratio tum caeca iacebat.\ntum penuria deinde cibi languentia leto\nmembra dabat, contra nunc rerum copia mersat.\nilli inprudentes ipsi sibi saepe venenum\nvergebant, nunc dant aliis sollertius ipsi.\nInde casas postquam ac pellis ignemque pararunt\net mulier coniuncta viro concessit in unum\ncognita sunt, prolemque ex se videre creatam,\ntum genus humanum primum mollescere coepit.\nignis enim curavit, ut alsia corpora frigus\nnon ita iam possent caeli sub tegmine ferre,\net Venus inminuit viris puerique parentum\nblanditiis facile ingenium fregere superbum.\ntunc et amicitiem coeperunt iungere aventes\nfinitimi inter se nec laedere nec violari,\net pueros commendarunt muliebreque saeclum,\nvocibus et gestu cum balbe significarent\nimbecillorum esse aequum misererier omnis.\nnec tamen omnimodis poterat concordia gigni,\nsed bona magnaque pars servabat foedera caste;\naut genus humanum iam tum foret omne peremptum\nnec potuisset adhuc perducere saecla propago.\nAt varios linguae sonitus natura subegit\nmittere et utilitas expressit nomina rerum,\nnon alia longe ratione atque ipsa videtur\nprotrahere ad gestum pueros infantia linguae,\ncum facit ut digito quae sint praesentia monstrent.\nsentit enim vim quisque suam quod possit abuti.\ncornua nata prius vitulo quam frontibus extent,\nillis iratus petit atque infestus inurget.\nat catuli pantherarum scymnique leonum\nunguibus ac pedibus iam tum morsuque repugnant,\nvix etiam cum sunt dentes unguesque creati.\nalituum porro genus alis omne videmus\nfidere et a pennis tremulum petere auxiliatum.\nproinde putare aliquem tum nomina distribuisse\nrebus et inde homines didicisse vocabula prima,\ndesiperest. nam cur hic posset cuncta notare\nvocibus et varios sonitus emittere linguae,\ntempore eodem alii facere id non quisse putentur?\npraeterea si non alii quoque vocibus usi\ninter se fuerant, unde insita notities est\nutilitatis et unde data est huic prima potestas,\nquid vellet facere ut sciret animoque videret?\ncogere item pluris unus victosque domare\nnon poterat, rerum ut perdiscere nomina vellent.\nnec ratione docere ulla suadereque surdis,\nquid sit opus facto, facilest; neque enim paterentur\nnec ratione ulla sibi ferrent amplius auris\nvocis inauditos sonitus obtundere frustra.\npostremo quid in hac mirabile tantoperest re,\nsi genus humanum, cui vox et lingua vigeret,\npro vario sensu varia res voce notaret?\ncum pecudes mutae, cum denique saecla ferarum\ndissimilis soleant voces variasque ciere,\ncum metus aut dolor est et cum iam gaudia gliscunt.\nquippe etenim licet id rebus cognoscere apertis.\ninritata canum cum primum magna Molossum\nmollia ricta fremunt duros nudantia dentes,\nlonge alio sonitu rabies restricta minatur,\net cum iam latrant et vocibus omnia complent;\nat catulos blande cum lingua lambere temptant\naut ubi eos lactant, pedibus morsuque potentes\nsuspensis teneros imitantur dentibus haustus,\nlonge alio pacto gannitu vocis adulant,\net cum deserti baubantur in aedibus, aut cum\nplorantis fugiunt summisso corpore plagas.\ndenique non hinnitus item differre videtur,\ninter equas ubi equus florenti aetate iuvencus\npinnigeri saevit calcaribus ictus Amoris\net fremitum patulis sub naribus edit ad arma,\net cum sic alias concussis artibus hinnit?\npostremo genus alituum variaeque volucres,\naccipitres atque ossifragae mergique marinis\nfluctibus in salso victum vitamque petentes,\nlonge alias alio iaciunt in tempore voces,\net quom de victu certant praedaque repugnant.\net partim mutant cum tempestatibus una\nraucisonos cantus, cornicum ut saecla vetusta\ncorvorumque gregis ubi aquam dicuntur et imbris\nposcere et inter dum ventos aurasque vocare.\nergo si varii sensus animalia cogunt,\nmuta tamen cum sint, varias emittere voces,\nquanto mortalis magis aequumst tum potuisse\ndissimilis alia atque alia res voce notare!\nIllud in his rebus tacitus ne forte requiras,\nfulmen detulit in terram mortalibus ignem\nprimitus, inde omnis flammarum diditur ardor;\nmulta videmus enim caelestibus insita flammis\nfulgere, cum caeli donavit plaga vaporis.\net ramosa tamen cum ventis pulsa vacillans\naestuat in ramos incumbens arboris arbor,\nexprimitur validis extritus viribus ignis,\nemicat inter dum flammai fervidus ardor,\nmutua dum inter se rami stirpesque teruntur.\nquorum utrumque dedisse potest mortalibus ignem.\ninde cibum quoquere ac flammae mollire vapore\nsol docuit, quoniam mitescere multa videbant\nverberibus radiorum atque aestu victa per agros.\nInque dies magis hi victum vitamque priorem\ncommutare novis monstrabant rebus et igni,\ningenio qui praestabant et corde vigebant.\ncondere coeperunt urbis arcemque locare\npraesidium reges ipsi sibi perfugiumque,\net pecudes et agros divisere atque dedere\npro facie cuiusque et viribus ingenioque;\nnam facies multum valuit viresque vigebant.\nposterius res inventast aurumque repertum,\nquod facile et validis et pulchris dempsit honorem;\ndivitioris enim sectam plerumque secuntur\nquam lubet et fortes et pulchro corpore creti.\nquod siquis vera vitam ratione gubernet,\ndivitiae grandes homini sunt vivere parce\naequo animo; neque enim est umquam penuria parvi.\nat claros homines voluerunt se atque potentes,\nut fundamento stabili fortuna maneret\net placidam possent opulenti degere vitam,\nne quiquam, quoniam ad summum succedere honorem\ncertantes iter infestum fecere viai,\net tamen e summo, quasi fulmen, deicit ictos\ninvidia inter dum contemptim in Tartara taetra;\ninvidia quoniam ceu fulmine summa vaporant\nplerumque et quae sunt aliis magis edita cumque;\nut satius multo iam sit parere quietum\nquam regere imperio res velle et regna tenere.\nproinde sine in cassum defessi sanguine sudent,\nangustum per iter luctantes ambitionis;\nquandoquidem sapiunt alieno ex ore petuntque\nres ex auditis potius quam sensibus ipsis,\nnec magis id nunc est neque erit mox quam fuit ante.\nErgo regibus occisis subversa iacebat\npristina maiestas soliorum et sceptra superba,\net capitis summi praeclarum insigne cruentum\nsub pedibus vulgi magnum lugebat honorem;\nnam cupide conculcatur nimis ante metutum.\nres itaque ad summam faecem turbasque redibat,\nimperium sibi cum ac summatum quisque petebat.\ninde magistratum partim docuere creare\niuraque constituere, ut vellent legibus uti.\nnam genus humanum, defessum vi colere aevom,\nex inimicitiis languebat; quo magis ipsum\nsponte sua cecidit sub leges artaque iura.\nacrius ex ira quod enim se quisque parabat\nulcisci quam nunc concessumst legibus aequis,\nhanc ob rem est homines pertaesum vi colere aevom.\ninde metus maculat poenarum praemia vitae.\ncircumretit enim vis atque iniuria quemque\natque unde exortast, ad eum plerumque revertit,\nnec facilest placidam ac pacatam degere vitam\nqui violat factis communia foedera pacis.\netsi fallit enim divom genus humanumque,\nperpetuo tamen id fore clam diffidere debet;\nquippe ubi se multi per somnia saepe loquentes\naut morbo delirantes protraxe ferantur\net celata mala in medium et peccata dedisse.\nNunc quae causa deum per magnas numina gentis\npervulgarit et ararum compleverit urbis\nsuscipiendaque curarit sollemnia sacra,\nquae nunc in magnis florent sacra rebus locisque,\nunde etiam nunc est mortalibus insitus horror,\nqui delubra deum nova toto suscitat orbi\nterrarum et festis cogit celebrare diebus,\nnon ita difficilest rationem reddere verbis.\nquippe etenim iam tum divom mortalia saecla\negregias animo facies vigilante videbant\net magis in somnis mirando corporis auctu.\nhis igitur sensum tribuebant propterea quod\nmembra movere videbantur vocesque superbas\nmittere pro facie praeclara et viribus amplis.\naeternamque dabant vitam, quia semper eorum\nsubpeditabatur facies et forma manebat,\net tamen omnino quod tantis viribus auctos\nnon temere ulla vi convinci posse putabant.\nfortunisque ideo longe praestare putabant,\nquod mortis timor haut quemquam vexaret eorum,\net simul in somnis quia multa et mira videbant\nefficere et nullum capere ipsos inde laborem.\npraeterea caeli rationes ordine certo\net varia annorum cernebant tempora verti\nnec poterant quibus id fieret cognoscere causis.\nergo perfugium sibi habebant omnia divis\ntradere et illorum nutu facere omnia flecti.\nin caeloque deum sedes et templa locarunt,\nper caelum volvi quia nox et luna videtur,\nluna dies et nox et noctis signa severa\nnoctivagaeque faces caeli flammaeque volantes,\nnubila sol imbres nix venti fulmina grando\net rapidi fremitus et murmura magna minarum.\nO genus infelix humanum, talia divis\ncum tribuit facta atque iras adiunxit acerbas!\nquantos tum gemitus ipsi sibi, quantaque nobis\nvolnera, quas lacrimas peperere minoribus nostris!\nnec pietas ullast velatum saepe videri\nvertier ad lapidem atque omnis accedere ad aras\nnec procumbere humi prostratum et pandere palmas\nante deum delubra nec aras sanguine multo\nspargere quadrupedum nec votis nectere vota,\nsed mage pacata posse omnia mente tueri.\nnam cum suspicimus magni caelestia mundi\ntempla super stellisque micantibus aethera fixum,\net venit in mentem solis lunaeque viarum,\ntunc aliis oppressa malis in pectora cura\nilla quoque expergefactum caput erigere infit,\nne quae forte deum nobis inmensa potestas\nsit, vario motu quae candida sidera verset;\ntemptat enim dubiam mentem rationis egestas,\necquae nam fuerit mundi genitalis origo,\net simul ecquae sit finis, quoad moenia mundi\net taciti motus hunc possint ferre laborem,\nan divinitus aeterna donata salute\nperpetuo possint aevi labentia tractu\ninmensi validas aevi contemnere viris.\npraeterea cui non animus formidine divum\ncontrahitur, cui non correpunt membra pavore,\nfulminis horribili cum plaga torrida tellus\ncontremit et magnum percurrunt murmura caelum?\nnon populi gentesque tremunt, regesque superbi\ncorripiunt divum percussi membra timore,\nne quod ob admissum foede dictumve superbe\npoenarum grave sit solvendi tempus adauctum?\nsumma etiam cum vis violenti per mare venti\ninduperatorem classis super aequora verrit\ncum validis pariter legionibus atque elephantis,\nnon divom pacem votis adit ac prece quaesit\nventorum pavidus paces animasque secundas?\nne quiquam, quoniam violento turbine saepe\ncorreptus nihilo fertur minus ad vada leti.\nusque adeo res humanas vis abdita quaedam\nopterit et pulchros fascis saevasque secures\nproculcare ac ludibrio sibi habere videtur.\ndenique sub pedibus tellus cum tota vacillat\nconcussaeque cadunt urbes dubiaeque minantur,\nquid mirum si se temnunt mortalia saecla\natque potestatis magnas mirasque relinquunt\nin rebus viris divum, quae cuncta gubernent?\nQuod super est, aes atque aurum ferrumque repertumst\net simul argenti pondus plumbique potestas,\nignis ubi ingentis silvas ardore cremarat\nmontibus in magnis, seu caelo fulmine misso,\nsive quod inter se bellum silvestre gerentes\nhostibus intulerant ignem formidinis ergo,\nsive quod inducti terrae bonitate volebant\npandere agros pinguis et pascua reddere rura,\nsive feras interficere et ditescere praeda;\nnam fovea atque igni prius est venarier ortum\nquam saepire plagis saltum canibusque ciere.\nquicquid id est, qua cumque e causa flammeus ardor\nhorribili sonitu silvas exederat altis\na radicibus et terram percoxerat igni,\nmanabat venis ferventibus in loca terrae\nconcava conveniens argenti rivus et auri,\naeris item et plumbi. quae cum concreta videbant\nposterius claro in terra splendere colore,\ntollebant nitido capti levique lepore,\net simili formata videbant esse figura\natque lacunarum fuerant vestigia cuique.\ntum penetrabat eos posse haec liquefacta calore\nquamlibet in formam et faciem decurrere rerum,\net prorsum quamvis in acuta ac tenvia posse\nmucronum duci fastigia procudendo,\nut sibi tela parent silvasque ut caedere possint\nmateriemque dolare et levia radere tigna\net terebrare etiam ac pertundere perque forare.\nnec minus argento facere haec auroque parabant\nquam validi primum violentis viribus aeris,\nne quiquam, quoniam cedebat victa potestas\nnec poterant pariter durum sufferre laborem.\nnam fuit in pretio magis aes aurumque iacebat\npropter inutilitatem hebeti mucrone retusum;\nnunc iacet aes, aurum in summum successit honorem.\nsic volvenda aetas commutat tempora rerum.\nquod fuit in pretio, fit nullo denique honore;\nporro aliud succedit et e contemptibus exit\ninque dies magis adpetitur floretque repertum\nlaudibus et miro est mortalis inter honore.\nNunc tibi quo pacto ferri natura reperta\nsit facilest ipsi per te cognoscere, Memmi.\narma antiqua manus ungues dentesque fuerunt\net lapides et item silvarum fragmina rami\net flamma atque ignes, post quam sunt cognita primum.\nposterius ferri vis est aerisque reperta.\net prior aeris erat quam ferri cognitus usus,\nquo facilis magis est natura et copia maior.\naere solum terrae tractabant, aereque belli\nmiscebant fluctus et vulnera vasta serebant\net pecus atque agros adimebant; nam facile ollis\nomnia cedebant armatis nuda et inerma.\ninde minutatim processit ferreus ensis\nversaque in obprobrium species est falcis ahenae,\net ferro coepere solum proscindere terrae\nexaequataque sunt creperi certamina belli.\net prius est armatum in equi conscendere costas\net moderarier hunc frenis dextraque vigere\nquam biiugo curru belli temptare pericla.\net biiugo prius est quam bis coniungere binos\net quam falciferos armatum escendere currus.\ninde boves Lucas turrito corpore, tetras,\nanguimanus, belli docuerunt volnera Poeni\nsufferre et magnas Martis turbare catervas.\nsic alid ex alio peperit discordia tristis,\nhorribile humanis quod gentibus esset in armis,\ninque dies belli terroribus addidit augmen.\nTemptarunt etiam tauros in moenere belli\nexpertique sues saevos sunt mittere in hostis.\net validos partim prae se misere leones\ncum doctoribus armatis saevisque magistris,\nqui moderarier his possent vinclisque tenere,\nne quiquam, quoniam permixta caede calentes\nturbabant saevi nullo discrimine turmas,\nterrificas capitum quatientis undique cristas,\nnec poterant equites fremitu perterrita equorum\npectora mulcere et frenis convertere in hostis.\ninritata leae iaciebant corpora saltu\nundique et adversum venientibus ora patebant\net nec opinantis a tergo deripiebant\ndeplexaeque dabant in terram volnere victos,\nmorsibus adfixae validis atque unguibus uncis.\niactabantque suos tauri pedibusque terebant\net latera ac ventres hauribant supter equorum\ncornibus et terram minitanti mente ruebant.\net validis socios caedebant dentibus apri\ntela infracta suo tinguentes sanguine saevi\nin se fracta suo tinguentes sanguine tela,\npermixtasque dabant equitum peditumque ruinas.\nnam transversa feros exibant dentis adactus\niumenta aut pedibus ventos erecta petebant,\nne quiquam, quoniam ab nervis succisa videres\nconcidere atque gravi terram consternere casu.\nsi quos ante domi domitos satis esse putabant,\neffervescere cernebant in rebus agundis\nvolneribus clamore fuga terrore tumultu,\nnec poterant ullam partem redducere eorum;\ndiffugiebat enim varium genus omne ferarum,\nut nunc saepe boves Lucae ferro male mactae\ndiffugiunt, fera facta suis cum multa dedere.\nSed facere id non tam vincendi spe voluerunt;\nquam dare quod gemerent hostes, ipsique perire,\nqui numero diffidebant armisque vacabant,\nsi fuit ut facerent. sed vix adducor ut ante\nnon quierint animo praesentire atque videre,\nquam commune malum fieret foedumque, futurum.\net magis id possis factum contendere in omni\nin variis mundis varia ratione creatis,\nquam certo atque uno terrarum quolibet orbi.\nNexilis ante fuit vestis quam textile tegmen.\ntextile post ferrumst, quia ferro tela paratur,\nnec ratione alia possunt tam levia gigni\ninsilia ac fusi, radii, scapique sonantes.\net facere ante viros lanam natura coegitcoÃ«git\nquam muliebre genus; nam longe praestat in arte\net sollertius est multo genus omne virile;\nagricolae donec vitio vertere severi,\nut muliebribus id manibus concedere vellent\natque ipsi pariter durum sufferre laborem\natque opere in duro durarent membra manusque.\nAt specimen sationis et insitionis origo\nipsa fuit rerum primum natura creatrix,\narboribus quoniam bacae glandesque caducae\ntempestiva dabant pullorum examina supter;\nunde etiam libitumst stirpis committere ramis\net nova defodere in terram virgulta per agros.\ninde aliam atque aliam culturam dulcis agelli\ntemptabant fructusque feros mansuescere terra\ncernebant indulgendo blandeque colendo.\ninque dies magis in montem succedere silvas\ncogebant infraque locum concedere cultis,\nprata lacus rivos segetes vinetaque laeta\ncollibus et campis ut haberent, atque olearum\ncaerula distinguens inter plaga currere posset\nper tumulos et convallis camposque profusa;\nut nunc esse vides vario distincta lepore\nomnia, quae pomis intersita dulcibus ornant\narbustisque tenent felicibus opsita circum.\nAt liquidas avium voces imitarier ore\nante fuit multo quam levia carmina cantu\nconcelebrare homines possent aurisque iuvare.\net zephyri cava per calamorum sibila primum\nagrestis docuere cavas inflare cicutas.\ninde minutatim dulcis didicere querellas,\ntibia quas fundit digitis pulsata canentum,\navia per nemora ac silvas saltusque reperta,\nper loca pastorum deserta atque otia dia.\nsic unum quicquid paulatim protrahit aetas\nin medium ratioque in luminis eruit oras.\nhaec animos ollis mulcebant atque iuvabant\ncum satiate cibi; nam tum sunt omnia cordi.\nsaepe itaque inter se prostrati in gramine molli\npropter aquae rivom sub ramis arboris altae.\nnon magnis opibus iucunde corpora habebant,\npraesertim cum tempestas ridebat et anni\ntempora pingebant viridantis floribus herbas.\ntum ioca, tum sermo, tum dulces esse cachinni\nconsuerant; agrestis enim tum musa vigebat.\ntum caput atque umeros plexis redimire coronis\nfloribus et foliis lascivia laeta movebat,\natque extra numerum procedere membra moventes\nduriter et duro terram pede pellere matrem;\nunde oriebantur risus dulcesque cachinni,\nomnia quod nova tum magis haec et mira vigebant.\net vigilantibus hinc aderant solacia somno\nducere multimodis voces et flectere cantus\net supera calamos unco percurrere labro;\nunde etiam vigiles nunc haec accepta tuentur.\net numerum servare genus didicere, neque hilo\nmaiore interea capiunt dulcedine fructum\nquam silvestre genus capiebat terrigenarum.\nnam quod adest praesto, nisi quid cognovimus ante\nsuavius, in primis placet et pollere videtur,\nposteriorque fere melior res illa reperta\nperdit et immutat sensus ad pristina quaeque.\nsic odium coepit glandis, sic illa relicta\nstrata cubilia sunt herbis et frondibus aucta.\npellis item cecidit vestis contempta ferina;\nquam reor invidia tali tunc esse repertam,\nut letum insidiis qui gessit primus obiret,\net tamen inter eos distractam sanguine multo\ndisperiise neque in fructum convertere quisse.\ntunc igitur pelles, nunc aurum et purpura curis\nexercent hominum vitam belloque fatigant;\nquo magis in nobis, ut opinor, culpa resedit.\nfrigus enim nudos sine pellibus excruciabat\nterrigenas; at nos nil laedit veste carere\npurpurea atque auro signisque ingentibus apta,\ndum plebeia tamen sit, quae defendere possit.\nErgo hominum genus in cassum frustraque laborat\nsemper et in curis consumit inanibus aevom,\nni mirum quia non cognovit quae sit habendi\nfinis et omnino quoad crescat vera voluptas;\nidque minutatim vitam provexit in altum\net belli magnos commovit funditus aestus.\nat vigiles mundi magnum versatile templum\nsol et luna suo lustrantes lumine circum\nperdocuere homines annorum tempora verti\net certa ratione geri rem atque ordine certo.\nIam validis saepti degebant turribus aevom,\net divisa colebatur discretaque tellus,\ntum mare velivolis florebat navibus ponti,\nauxilia ac socios iam pacto foedere habebant,\ncarminibus cum res gestas coepere poetaepoÃ«tae\ntradere; nec multo prius sunt elementa reperta.\npropterea quid sit prius actum respicere aetas\nnostra nequit, nisi qua ratio vestigia monstrat.\nNavigia atque agri culturas moenia leges\narma vias vestes et cetera de genere horum,\npraemia, delicias quoque vitae funditus omnis,\ncarmina, picturas et daedala signa polita\nusus et impigrae simul experientia mentis\npaulatim docuit pedetemptim progredientis.\nsic unum quicquid paulatim protrahit aetas\nin medium ratioque in luminis erigit oras;\nnamque alid ex alio clarescere corde videbant,\nartibus ad summum donec venere cacumen.\nPrimae frugiparos fetus mortalibus aegris\ndididerunt quondam praeclaro nomine Athenae\net recreaverunt vitam legesque rogarunt\net primae dederunt solacia dulcia vitae,\ncum genuere virum tali cum corde repertum,\nomnia veridico qui quondam ex ore profudit;\ncuius et extincti propter divina reperta\ndivolgata vetus iam ad caelum gloria fertur.\nnam cum vidit hic ad victum quae flagitat usus\nomnia iam ferme mortalibus esse parata\net, pro quam possent, vitam consistere tutam,\ndivitiis homines et honore et laude potentis\naffluere atque bona gnatorum excellere fama,\nnec minus esse domi cuiquam tamen anxia cordi,\natque animi ingratis vitam vexare sine ulla\npausa atque infestis cogi saevire querellis,\nintellegit ibi vitium vas efficere ipsum\nomniaque illius vitio corrumpier intus,\nquae conlata foris et commoda cumque venirent;\npartim quod fluxum pertusumque esse videbat,\nut nulla posset ratione explerier umquam,\npartim quod taetro quasi conspurcare sapore\nomnia cernebat, quae cumque receperat, intus.\nveridicis igitur purgavit pectora dictis\net finem statuit cuppedinis atque timoris\nexposuitque bonum summum, quo tendimus omnes,\nquid foret, atque viam monstravit, tramite parvo\nqua possemus ad id recto contendere cursu,\nquidve mali foret in rebus mortalibus passim,\nquod fieret naturali varieque volaret\nseu casu seu vi, quod sic natura parasset,\net quibus e portis occurri cuique deceret,\net genus humanum frustra plerumque probavit\nvolvere curarum tristis in pectore fluctus.\nnam vel uti pueri trepidant atque omnia caecis\nin tenebris metuunt, sic nos in luce timemus\ninter dum, nihilo quae sunt metuenda magis quam\nquae pueri in tenebris pavitant finguntque futura.\nhunc igitur terrorem animi tenebrasque necessest\nnon radii solis nec lucida tela diei\ndiscutiant, sed naturae species ratioque.\nquo magis inceptum pergam pertexere dictis.\nEt quoniam docui mundi mortalia templa\nesse et nativo consistere corpore caelum,\net quae cumque in eo fiunt fierique necessest\npleraque dissolui, qui restant percipe porro,\nquandoquidem semel insignem conscendere currum\ntu mihi supremae praescripta ad candida callis\ncurrenti spatium praemonstra, callida musa\nCalliope, requies hominum divomque voluptas,\nte duce ut insigni capiam cum laude coronam.\nventorum existant, placentur ut omnia rursum\nquae fuerint, sint placato conversa furore.\ncetera quae fieri in terris caeloque tuentur\nmortales, pavidis cum pendent mentibus saepe\net faciunt animos humilis formidine divom\ndepressosque premunt ad terram propterea quod\nignorantia causarum conferre deorum\ncogit ad imperium res et concedere regnum.\nquorum operum causas nulla ratione videre\npossunt ac fieri divino numine rentur.\nnam bene qui didicere deos securum agere aevom,\nsi tamen interea mirantur qua ratione\nquaeque geri possint, praesertim rebus in illis\nquae supera caput aetheriis cernuntur in oris,\nrursus in antiquas referuntur religionis\net dominos acris adsciscunt, omnia posse\nquos miseri credunt, ignari quid queat esse,\nquid nequeat, finita potestas denique cuique\nqua nam sit ratione atque alte terminus haerens;\nquo magis errantes caeca ratione feruntur.\nquae nisi respuis ex animo longeque remittis\ndis indigna putare alienaque pacis eorum,\ndelibata deum per te tibi numina sancta\nsaepe oberunt; non quo violari summa deum vis\npossit, ut ex ira poenas petere inbibat acris,\nsed quia tute tibi placida cum pace quietos\nconstitues magnos irarum volvere fluctus,\nnec delubra deum placido cum pectore adibis,\nnec de corpore quae sancto simulacra feruntur\nin mentes hominum divinae nuntia formae,\nsuscipere haec animi tranquilla pace valebis.\ninde videre licet qualis iam vita sequatur.\nquam quidem ut a nobis ratio verissima longe\nreiciat, quamquam sunt a me multa profecta,\nmulta tamen restant et sunt ornanda politis\nversibus; est ratio caeliQUE ignisque tenenda,\nsunt tempestates et fulmina clara canenda,\nquid faciant et qua de causa cumque ferantur;\nne trepides caeli divisis partibus amens,\nunde volans ignis pervenerit aut in utram se\nverterit hinc partim, quo pacto per loca saepta\ninsinuarit, et hinc dominatus ut extulerit se.\nquorum operum causas nulla ratione videre\npossunt ac fieri divino numine rentur.\nPrincipio tonitru quatiuntur caerula caeli\npropterea quia concurrunt sublime volantes\naetheriae nubes contra pugnantibus ventis.\nnec fit enim sonitus caeli de parte serena,\nverum ubi cumque magis denso sunt agmine nubes,\ntam magis hinc magno fremitus fit murmure saepe.\npraeterea neque tam condenso corpore nubes\nesse queunt quam sunt lapides ac ligna, neque autem\ntam tenues quam sunt nebulae fumique volantes;\nnam cadere aut bruto deberent pondere pressae\nut lapides, aut ut fumus constare nequirent\nnec cohibere nives gelidas et grandinis imbris.\nDant etiam sonitum patuli super aequora mundi,\ncarbasus ut quondam magnis intenta theatris\ndat crepitum malos inter iactata trabesque,\ninter dum perscissa furit petulantibus auris\net fragilis sonitus chartarum commeditatur;\nid quoque enim genus in tonitru cognoscere possis,\naut ubi suspensam vestem chartasque volantis\nverberibus venti versant planguntque per auras.\nfit quoque enim inter dum ut non tam concurrere nubes\nfrontibus adversis possint quam de latere ire\ndiverso motu radentes corpora tractim,\naridus unde auris terget sonus ille diuque\nducitur, exierunt donec regionibus artis.\nHoc etiam pacto tonitru concussa videntur\nomnia saepe gravi tremere et divolsa repente\nmaxima dissiluisse capacis moenia mundi,\ncum subito validi venti conlecta procella\nnubibus intorsit sese conclusaque ibidem\nturbine versanti magis ac magis undique nubem\ncogit uti fiat spisso cava corpore circum,\npost ubi conminuit vis eius et impetus acer,\ntum perterricrepo sonitu dat scissa fragorem.\nnec mirum, cum plena animae vensicula parva\nsaepe haud dat parvum sonitum displosa repente.\nEst etiam ratio, cum venti nubila perflant,\nut sonitus faciant; etenim ramosa videmus\nnubila saepe modis multis atque aspera ferri;\nscilicet ut, crebram silvam cum flamina cauri\nperflant, dant sonitum frondes ramique fragorem.\nFit quoque ut inter dum validi vis incita venti\nperscindat nubem perfringens impete recto;\nnam quid possit ibi flatus manifesta docet res,\nhic, ubi lenior est, in terra cum tamen alta\narbusta evolvens radicibus haurit ab imis.\nsunt etiam fluctus per nubila, qui quasi murmur\ndant in frangendo graviter; quod item fit in altis\nfluminibus magnoque mari, cum frangitur aestus.\nFit quoque, ubi e nubi in nubem vis incidit ardens\nfulminis; haec multo si forte umore recepit\nignem, continuo magno clamore trucidat;\nut calidis candens ferrum e fornacibus olim\nstridit, ubi in gelidum propter demersimus imbrem.\nAridior porro si nubes accipit ignem,\nuritur ingenti sonitu succensa repente,\nlauricomos ut si per montis flamma vagetur\nturbine ventorum comburens impete magno;\nnec res ulla magis quam Phoebi Delphica laurus\nterribili sonitu flamma crepitante crematur.\nDenique saepe geli multus fragor atque ruina\ngrandinis in magnis sonitum dat nubibus alte;\nventus enim cum confercit, franguntur in artum\nconcreti montes nimborum et grandine mixti.\nFulgit item, nubes ignis cum semina multa\nexcussere suo concursu, ceu lapidem si\npercutiat lapis aut ferrum; nam tum quoque lumen\nexilit et claras scintillas dissipat ignis.\nsed tonitrum fit uti post auribus accipiamus,\nfulgere quam cernant oculi, quia semper ad auris\ntardius adveniunt quam visum quae moveant res.\nid licet hinc etiam cognoscere: caedere si quem\nancipiti videas ferro procul arboris auctum,\nante fit ut cernas ictum quam plaga per auris\ndet sonitum; sic fulgorem quoque cernimus ante\nquam tonitrum accipimus, pariter qui mittitur igni\ne simili causa, concursu natus eodem.\nHoc etiam pacto volucri loca lumine tingunt\nnubes et tremulo tempestas impete fulgit.\nventus ubi invasit nubem et versatus ibidem\nfecit ut ante cavam docui spissescere nubem,\nmobilitate sua fervescit; ut omnia motu\npercalefacta vides ardescere, plumbea vero\nglans etiam longo cursu volvenda liquescit.\nergo fervidus hic nubem cum perscidit atram,\ndissipat ardoris quasi per vim expressa repente\nsemina, quae faciunt nictantia fulgura flammae;\ninde sonus sequitur, qui tardius adlicit auris\nquam quae perveniunt oculorum ad lumina nostra.\nscilicet hoc densis fit nubibus et simul alte\nextructis aliis alias super impete miro.\nne tibi sit frudi quod nos inferne videmus\nquam sint lata magis quam sursum extructa quid extent.\ncontemplator enim, cum montibus adsimulata\nnubila portabunt venti transversa per auras,\naut ubi per magnos montis cumulata videbis\ninsuper esse aliis alia atque urguere superna\nin statione locata sepultis undique ventis;\ntum poteris magnas moles cognoscere eorum\nspeluncasque vel ut saxis pendentibus structas\ncernere, quas venti cum tempestate coorta\nconplerunt, magno indignantur murmure clausi\nnubibus in caveisque ferarum more minantur,\nnunc hinc nunc illinc fremitus per nubila mittunt,\nquaerentesque viam circum versantur et ignis\nsemina convolvunt e nubibus atque ita cogunt\nmulta rotantque cavis flammam fornacibus intus,\ndonec divolsa fulserunt nube corusci.\nHac etiam fit uti de causa mobilis ille\ndevolet in terram liquidi color aureus ignis,\nsemina quod nubes ipsas permulta necessust\nignis habere; etenim cum sunt umore sine ullo,\nflammeus est plerumque colos et splendidus ollis.\nquippe etenim solis de lumine multa necessest\nconcipere, ut merito rubeant ignesque profundant.\nhasce igitur cum ventus agens contrusit in unum\ncompressitque locum cogens, expressa profundunt\nsemina, quae faciunt flammae fulgere colores.\nFulgit item, cum rarescunt quoque nubila caeli;\nnam cum ventus eas leviter diducit euntis\ndissoluitque, cadant ingratius illa necessest\nsemina quae faciunt fulgorem. tum sine taetro\nterrore atque sonis fulgit nulloque tumultu.\nQuod superest, quali natura praedita constent\nfulmina, declarant ictus et inusta vaporis\nsigna notaeque gravis halantis sulpuris auras;\nignis enim sunt haec non venti signa neque imbris.\npraeterea saepe accendunt quoque tecta domorum\net celeri flamma dominantur in aedibus ipsis.\nhunc tibi subtilem cum primis ignibus ignem\nconstituit natura minutis mobilibusque\ncorporibus, cui nil omnino obsistere possit.\ntransit enim validum fulmen per saepta domorum\nclamor ut ac voces, transit per saxa, per aera\net liquidum puncto facit aes in tempore et aurum.\ncurat item vasis integris vina repente\ndiffugiant, quia ni mirum facile omnia circum\nconlaxat rareque facit lateramina vasis\nadveniens calor eius et insinuatus in ipsum\nmobiliter soluens differt primordia vini.\nquod solis vapor aetatem non posse videtur\nefficere usque adeo pollens fervore corusco.\ntanto mobilior vis et dominantior haec est.\nNunc ea quo pacto gignantur et impete tanto\nfiant ut possint ictu discludere turris,\ndisturbare domos, avellere tigna trabesque\net monimenta virum commoliri atque ciere,\nexanimare homines, pecudes prosternere passim,\ncetera de genere hoc qua vi facere omnia possint,\nexpediam neque te in promissis plura morabor.\nFulmina gignier e crassis alteque putandumst\nnubibus extructis; nam caelo nulla sereno\nnec leviter densis mittuntur nubibus umquam.\nnam dubio procul hoc fieri manifesta docet res;\nquod tunc per totum concrescunt aeeraaeÃ«ra nubes,\nundique uti tenebras omnis Acherunta reamur\nliquisse et magnas caeli complesse cavernas,\naeusqueÃ¦usque adeo tetra nimborum nocte coorta\ninpendent atrae formidinis ora superne,aeÃ¦\ncum commoliri tempestas fulmina coeptat.\npraeterea persaepe niger quoque per mare nimbus,\nut picis e caelo demissum flumen, in undas\nsic cadit effertus tenebris procul et trahit atram\nfulminibus gravidam tempestatem atque procellis,\nignibus ac ventis cum primis ipse repletus,\nin terra quoque ut horrescant ac tecta requirant.\nsic igitur supera nostrum caput esse putandumst\ntempestatem altam; neque enim caligine tanta\nobruerent terras, nisi inaedificata superne\nmulta forent multis exempto nubila sole;\nnec tanto possent venientes opprimere imbri,\nflumina abundare ut facerent camposque natare,\nsi non extructis foret alte nubibus aether.\nhic igitur ventis atque ignibus omnia plena\nsunt; ideo passim fremitus et fulgura fiunt.\nquippe etenim supra docui permulta vaporis\nsemina habere cavas nubes et multa necessest\nconcipere ex solis radiis ardoreque eorum.\nhoc ubi ventus eas idem qui cogit in unum\nforte locum quemvis, expressit multa vaporis\nsemina seque simul cum eo commiscuit igni,\ninsinuatus ibi vortex versatur in arto\net calidis acuit fulmen fornacibus intus;\nnam duplici ratione accenditur: ipse sua cum\nmobilitate calescit et e contagibus ignis.\ninde ubi percaluit venti vis et gravis ignis\nimpetus incessit, maturum tum quasi fulmen\nperscindit subito nubem ferturque coruscis\nomnia luminibus lustrans loca percitus ardor.\nquem gravis insequitur sonitus, displosa repente\nopprimere ut caeli videantur templa superne.\ninde tremor terras graviter pertemptat et altum\nmurmura percurrunt caelum; nam tota fere tum\ntempestas concussa tremit fremitusque moventur.\nquo de concussu sequitur gravis imber et uber,\nomnis uti videatur in imbrem vertier aether\natque ita praecipitans ad diluviem revocare;\ntantus discidio nubis ventique procella\nmittitur, ardenti sonitus cum provolat ictu.\nEst etiam cum vis extrinsecus incita venti\nincidit in validam maturo culmine nubem;\nquam cum perscidit, extemplo cadit igneus ille\nvertex, quem patrio vocitamus nomine fulmen.\nhoc fit idem in partis alias, quo cumque tulit vis.\nFit quoque ut inter dum venti vis missa sine igni\nigniscat tamen in spatio longoque meatu,\ndum venit amittens in cursu corpora quaedam\ngrandia, quae nequeunt pariter penetrare per auras,\natque alia ex ipso conradens aeereaeÃ«re portat\nparvola, quae faciunt ignem commixta volando;\nnon alia longe ratione ac plumbea saepe\nfervida fit glans in cursu, cum multa rigoris\ncorpora dimittens ignem concepit in auris.\nFit quoque ut ipsius plagae vis excitet ignem,\nfrigida cum venti pepulit vis missa sine igni,\nni mirum quia, cum vehementi perculit ictu,\nconfluere ex ipso possunt elementa vaporis\net simul ex illa quae tum res excipit ictum;\nut, lapidem ferro cum caedimus, evolat ignis,\nnec, quod frigida vis ferrist, hoc setius illi\nsemina concurrunt calidi fulgoris ad ictum.\nsic igitur quoque res accendi fulmine debet,\nopportuna fuit si forte et idonea flammis.\nnec temere omnino plane vis frigida venti\nesse potest, ea quae tanta vi missa supernest,\nquin, prius in cursu si non accenditur igni,\nat tepefacta tamen veniat commixta calore.\nMobilitas autem fit fulminis et gravis ictus\net celeri ferme percurrunt fulmina lapsu,\nnubibus ipsa quod omnino prius incita se vis\ncolligit et magnum conamen sumit eundi,\ninde ubi non potuit nubes capere inpetis auctum,\nexprimitur vis atque ideo volat impete miro,\nut validis quae de tormentis missa feruntur.\nAdde quod e parvis et levibus est elementis,\nnec facilest tali naturae obsistere quicquam;\ninter enim fugit ac penetrat per rara viarum,\nnon igitur multis offensibus in remorando\nhaesitat, hanc ob rem celeri volat impete labens.\nDeinde, quod omnino natura pondera deorsum\nomnia nituntur, cum plagast addita vero,\nmobilitas duplicatur et impetus ille gravescit,\nut vehementius et citius quae cumque morantur\nobvia discutiat plagis itinerque sequatur.\nDenique quod longo venit impete, sumere debet\nmobilitatem etiam atque etiam, quae crescit eundo\net validas auget viris et roborat ictum;\nnam facit ut quae sint illius semina cumque\ne regione locum quasi in unum cuncta ferantur,\nomnia coniciens in eum volventia cursum.\nForsitan ex ipso veniens trahat aeereaeÃ«re quaedam\ncorpora, quae plagis incendunt mobilitatem.\nincolumisque venit per res atque integra transit\nmulta, foraminibus liquidus quia transviat ignis.\nmultaque perfringit, cum corpora fulminis ipsa\ncorporibus rerum inciderunt, qua texta tenentur.\ndissoluit porro facile aes aurumque repente\nconferve facit, e parvis quia facta minute\ncorporibus vis est et levibus ex elementis,\nquae facile insinuantur et insinuata repente\ndissoluont nodos omnis et vincla relaxant.\nAutumnoque magis stellis fulgentibus alta\nconcutitur caeli domus undique totaque tellus,\net cum tempora se veris florentia pandunt.\nfrigore enim desunt ignes ventique calore\ndeficiunt neque sunt tam denso corpore nubes.\ninterutrasque igitur cum caeli tempora constant,\ntum variae causae concurrunt fulminis omnes.\nnam fretus ipse anni permiscet frigus ad aestum.\nquorum utrumque opus est fabricanda ad fulmina nubi,\nut discordia sit rerum magnoque tumultu\nignibus et ventis furibundus fluctuet aeeraeÃ«r.\nprima caloris enim pars est postrema rigoris;\ntempus id est vernum; quare pugnare necessest\ndissimilis res inter se turbareque mixtas.\net calor extremus primo cum frigore mixtus\nvolvitur, autumni quod fertur nomine tempus,\nhic quoque confligunt hiemes aestatibus acres.\npropterea freta sunt haec anni nominitanda,\nnec mirumst, in eo si tempore plurima fiunt\nfulmina tempestasque cietur turbida caelo,\nancipiti quoniam bello turbatur utrimque,\nhinc flammis, illinc ventis umoreque mixto.\nHoc est igniferi naturam fulminis ipsam\nperspicere et qua vi faciat rem quamque videre,\nnon Tyrrhena retro volventem carmina frustra\nindicia occultae divum perquirere mentis,\nunde volans ignis pervenerit aut in utram se\nverterit hinc partim, quo pacto per loca saepta\ninsinuarit, et hinc dominatus ut extulerit se,\nquidve nocere queat de caelo fulminis ictus.\nquod si Iuppiter atque alii fulgentia divi\nterrifico quatiunt sonitu caelestia templa\net iaciunt ignem quo cuiquest cumque voluntas,\ncur quibus incautum scelus aversabile cumquest\nnon faciunt icti flammas ut fulguris halent\npectore perfixo, documen mortalibus acre,\net potius nulla sibi turpi conscius in re\nvolvitur in flammis innoxius inque peditur\nturbine caelesti subito correptus et igni?\ncur etiam loca sola petunt frustraque laborant?\nan tum bracchia consuescunt firmantque lacertos?\nin terraque patris cur telum perpetiuntur\noptundi? cur ipse sinit neque parcit in hostis?\ndenique cur numquam caelo iacit undique puro\nIuppiter in terras fulmen sonitusque profundit?\nan simul ac nubes successere, ipse in eas tum\ndescendit, prope ut hinc teli determinet ictus?\nin mare qua porro mittit ratione? quid undas\narguit et liquidam molem camposque natantis?\npraeterea si vult caveamus fulminis ictum,\ncur dubitat facere ut possimus cernere missum?\nsi nec opinantis autem volt opprimere igni,\ncur tonat ex illa parte, ut vitare queamus,\ncur tenebras ante et fremitus et murmura concit?\net simul in multas partis qui credere possis\nmittere? an hoc ausis numquam contendere factum,\nut fierent ictus uno sub tempore plures?\nat saepest numero factum fierique necessest,\nut pluere in multis regionibus et cadere imbris,\nfulmina sic uno fieri sub tempore multa.\npostremo cur sancta deum delubra suasque\ndiscutit infesto praeclaras fulmine sedes\net bene facta deum frangit simulacra suisque\ndemit imaginibus violento volnere honorem?\naltaque cur plerumque petit loca plurimaque eius\nmontibus in summis vestigia cernimus ignis?\nQuod super est, facilest ex his cognoscere rebus,\npresteras Graii quos ab re nominitarunt,\nin mare qua missi veniant ratione superne.\nnam fit ut inter dum tam quam demissa columna\nin mare de caelo descendat, quam freta circum\nfervescunt graviter spirantibus incita flabris,\net quae cumque in eo tum sint deprensa tumultu\nnavigia in summum veniant vexata periclum.\nhoc fit ubi inter dum non quit vis incita venti\nrumpere quam coepit nubem, sed deprimit, ut sit\nin mare de caelo tam quam demissa columna,\npaulatim, quasi quid pugno bracchique superne\nconiectu trudatur et extendatur in undas;\nquam cum discidit, hinc prorumpitur in mare venti\nvis et fervorem mirum concinnat in undis;\nversabundus enim turbo descendit et illam\ndeducit pariter lento cum corpore nubem;\nquam simul ac gravidam detrusit ad aequora ponti,\nille in aquam subito totum se inmittit et omne\nexcitat ingenti sonitu mare fervere cogens.\nFit quoque ut involvat venti se nubibus ipse\nvertex conradens ex aeereaeÃ«re semina nubis\net quasi demissum caelo prestera imitetur;\nhic ubi se in terras demisit dissoluitque,\nturbinis immanem vim provomit atque procellae.\nsed quia fit raro omnino montisque necessest\nofficere in terris, apparet crebrius idem\nprospectu maris in magno caeloque patenti.\nNubila concrescunt, ubi corpora multa volando\nhoc super in caeli spatio coiere repente\nasperiora, modis quae possint indupedita\nexiguis tamen inter se compressa teneri.\nhaec faciunt primum parvas consistere nubes;\ninde ea comprendunt inter se conque gregantur\net coniungendo crescunt ventisque feruntur\nusque adeo donec tempestas saeva coortast.\nFit quoque uti montis vicina cacumina caelo\nquam sint quoque magis, tanto magis edita fument\nadsidue fulvae nubis caligine crassa\npropterea quia, cum consistunt nubila primum,\nante videre oculi quam possint tenvia, venti\nportantes cogunt ad summa cacumina montis;\nhic demum fit uti turba maiore coorta\net condensa queant apparere et simul ipso\nvertice de montis videantur surgere in aethram.\nnam loca declarat sursum ventosa patere\nres ipsa et sensus, montis cum ascendimus altos.\nPraeterea permulta mari quoque tollere toto\ncorpora naturam declarant litore vestis\nsuspensae, cum concipiunt umoris adhaesum.\nquo magis ad nubis augendas multa videntur\nposse quoque e salso consurgere momine ponti;\nnam ratio consanguineast umoribus omnis.\nPraeterea fluviis ex omnibus et simul ipsa\nsurgere de terra nebulas aestumque videmus,\nquae vel ut halitus hinc ita sursum expressa feruntur\nsuffunduntque sua caelum caligine et altas\nsufficiunt nubis paulatim conveniundo;\nurget enim quoque signiferi super aetheris aestus\net quasi densendo subtexit caerula nimbis.\nFit quoque ut hunc veniant in caelum extrinsecus illa\ncorpora quae faciunt nubis nimbosque volantis;\ninnumerabilem enim numerum summamque profundi\nesse infinitam docui, quantaque volarent\ncorpora mobilitate ostendi quamque repente\nimmemorabile per spatium transire solerent.\nhaut igitur mirumst, si parvo tempore saepe\ntam magnis ventis tempestas atque tenebrae\ncoperiant maria ac terras inpensa superne,\nundique quandoquidem per caulas aetheris omnis\net quasi per magni circum spiracula mundi\nexitus introitusque elementis redditus extat.\nNunc age, quo pacto pluvius concrescat in altis\nnubibus umor et in terras demissus ut imber\ndecidat, expediam. primum iam semina aquai\nmulta simul vincam consurgere nubibus ipsis\nomnibus ex rebus pariterque ita crescere utrumque\net nubis et aquam, quae cumque in nubibus extat,\nut pariter nobis corpus cum sanguine crescit,\nsudor item atque umor qui cumque est denique membris.\nconcipiunt etiam multum quoque saepe marinum\numorem, vel uti pendentia vellera lanae,\ncum supera magnum mare venti nubila portant.\nconsimili ratione ex omnibus amnibus umor\ntollitur in nubis. quo cum bene semina aquarum\nmulta modis multis convenere undique adaucta,\nconfertae nubes umorem mittere certant\ndupliciter; nam vis venti contrudit et ipsa\ncopia nimborum turba maiore coacta\nurget et e supero premit ac facit effluere imbris.\npraeterea cum rarescunt quoque nubila ventis\naut dissolvuntur solis super icta calore,\nmittunt umorem pluvium stillantque, quasi igni\ncera super calido tabescens multa liquescat.\nsed vehemens imber fit, ubi vehementer utraque\nnubila vi cumulata premuntur et impete venti.\nat retinere diu pluviae longumque morari\nconsuerunt, ubi multa cientur semina aquarum\natque aliis aliae nubes nimbique rigantes\ninsuper atque omni vulgo de parte feruntur,\nterraque cum fumans umorem tota redhalat.\nhic ubi sol radiis tempestatem inter opacam\nadversa fulsit nimborum aspargine contra,\ntum color in nigris existit nubibus arqui.\nCetera quae sursum crescunt sursumque creantur,\net quae concrescunt in nubibus, omnia, prorsum\nomnia, nix venti grando gelidaeque pruinae\net vis magna geli, magnum duramen aquarum,\net mora quae fluvios passim refrenat aventis,\nperfacilest tamen haec reperire animoque videre,\nomnia quo pacto fiant quareve creentur,\ncum bene cognoris elementis reddita quae sint.\nNunc age, quae ratio terrai motibus extet\npercipe. et in primis terram fac ut esse rearis\nsupter item ut supera ventosis undique plenam\nspeluncis multosque lacus multasque lucunas\nin gremio gerere et rupes deruptaque saxa;\nmultaque sub tergo terrai flumina tecta\nvolvere vi fluctus summersos caeca putandumst;\nundique enim similem esse sui res postulat ipsa.\nhis igitur rebus subiunctis suppositisque\nterra superne tremit magnis concussa ruinis,\nsubter ubi ingentis speluncas subruit aetas;\nquippe cadunt toti montes magnoque repente\nconcussu late disserpunt inde tremores.\net merito, quoniam plaustris concussa tremescunt\ntecta viam propter non magno pondere tota,\nnec minus exultant, si quidvis cumque viai\nferratos utrimque rotarum succutit orbes.\nFit quoque, ubi in magnas aquae vastasque lucunas\ngleba vetustate e terra provolvitur ingens,\nut iactetur aquae fluctu quoque terra vacillans;\nut vas inter aquas non quit constare, nisi umor\ndestitit in dubio fluctu iactarier intus.\nPraeterea ventus cum per loca subcava terrae\ncollectus parte ex una procumbit et urget\nobnixus magnis speluncas viribus altas,\nincumbit tellus quo venti prona premit vis.\ntum supera terram quae sunt extructa domorum\nad caelumque magis quanto sunt edita quaeque,\ninclinata minent in eandem prodita partem\nprotractaeque trabes inpendent ire paratae.\net metuunt magni naturam credere mundi\nexitiale aliquod tempus clademque manere,\ncum videant tantam terrarum incumbere molem!\nquod nisi respirent venti, vis nulla refrenet\nres neque ab exitio possit reprehendere euntis;\nnunc quia respirant alternis inque gravescunt\net quasi collecti redeunt ceduntque repulsi,\nsaepius hanc ob rem minitatur terra ruinas\nquam facit; inclinatur enim retroque recellit\net recipit prolapsa suas in pondere sedes.\nhac igitur ratione vacillant omnia tecta,\nsumma magis mediis, media imis, ima perhilum.\nEst haec eiusdem quoque magni causa tremoris.\nventus ubi atque animae subito vis maxima quaedam\naut extrinsecus aut ipsa tellure coorta\nin loca se cava terrai coniecit ibique\nspeluncas inter magnas fremit ante tumultu\nversabundaQUE portatur, post incita cum vis\nexagitata foras erumpitur et simul altam\ndiffindens terram magnum concinnat hiatum.\nin Syria Sidone quod accidit et fuit Aegi\nin Peloponneso, quas exitus hic animai\ndisturbat urbes et terrae motus obortus.\nmultaque praeterea ceciderunt moenia magnis\nmotibus in terris et multae per mare pessum\nsubsedere suis pariter cum civibus urbes.\nquod nisi prorumpit, tamen impetus ipse animai\net fera vis venti per crebra foramina terrae\ndispertitur ut horror et incutit inde tremorem;\nfrigus uti nostros penitus cum venit in artus,\nconcutit invitos cogens tremere atque movere.\nancipiti trepidant igitur terrore per urbis,\ntecta superne timent, metuunt inferne cavernas\nterrai ne dissoluat natura repente,\nneu distracta suum late dispandat hiatum\nidque suis confusa velit complere ruinis.\nproinde licet quamvis caelum terramque reantur\nincorrupta fore aeternae mandata saluti:\net tamen inter dum praesens vis ipsa pericli\nsubdit et hunc stimulum quadam de parte timoris,\nne pedibus raptim tellus subtracta feratur\nin barathrum rerumque sequatur prodita summa\nfunditus et fiat mundi confusa ruina.\nPrincipio mare mirantur non reddere maius\nnaturam, quo sit tantus decursus aquarum,\nomnia quo veniant ex omni flumina parte.\nadde vagos imbris tempestatesque volantes,\nomnia quae maria ac terras sparguntque rigantque;\nadde suos fontis; tamen ad maris omnia summam\nguttai vix instar erunt unius adaugmen;\nquo minus est mirum mare non augescere magnum.\nPraeterea magnam sol partem detrahit aestu.\nquippe videmus enim vestis umore madentis\nexsiccare suis radiis ardentibus solem;\nat pelage multa et late substrata videmus.\nproinde licet quamvis ex uno quoque loco sol\numoris parvam delibet ab aequore partem,\nlargiter in tanto spatio tamen auferet undis.\nTum porro venti quoque magnam tollere partem\numoris possunt verrentes aequora, ventis\nuna nocte vias quoniam persaepe videmus\nsiccari mollisque luti concrescere crustas.\nPraeterea docui multum quoque tollere nubes\numorem magno conceptum ex aequore ponti\net passim toto terrarum spargere in orbi,\ncum pluit in terris et venti nubila portant.\nPostremo quoniam raro cum corpore tellus\nest et coniunctast oras maris undique cingens,\ndebet, ut in mare de terris venit umor aquai,\nin terras itidem manare ex aequore salso;\npercolatur enim virus retroque remanat\nmateries umoris et ad caput amnibus omnis\nconfluit, inde super terras redit agmine dulci\nqua via secta semel liquido pede detulit undas.\nNunc ratio quae sit, per fauces montis ut Aetnae\nexpirent ignes inter dum turbine tanto,\nexpediam; neque enim mediocri clade coorta\nflammae tempestas Siculum dominata per agros\nfinitimis ad se convertit gentibus ora,\nfumida cum caeli scintillare omnia templa\ncernentes pavida complebant pectora cura,\nquid moliretur rerum natura novarum.\nHisce tibi in rebus latest alteque videndum\net longe cunctas in partis dispiciendum,\nut reminiscaris summam rerum esse profundam\net videas caelum summai totius unum\nquam sit parvula pars et quam multesima constet\nnec tota pars, homo terrai quota totius unus.\nquod bene propositum si plane contueare\nac videas plane, mirari multa relinquas.\nnumquis enim nostrum miratur, siquis in artus\naccepit calido febrim fervore coortam\naut alium quemvis morbi per membra dolorem?\nopturgescit enim subito pes, arripit acer\nsaepe dolor dentes, oculos invadit in ipsos,\nexistit sacer ignis et urit corpore serpens\nquam cumque arripuit partem repitque per artus,\nni mirum quia sunt multarum semina rerum\net satis haec tellus morbi caelumque mali fert,\nunde queat vis immensi procrescere morbi.\nsic igitur toti caelo terraeque putandumst\nex infinito satis omnia suppeditare,\nunde repente queat tellus concussa moveri\nperque mare ac terras rapidus percurrere turbo,\nignis abundare Aetnaeus, flammescere caelum;\nid quoque enim fit et ardescunt caelestia templa\net tempestates pluviae graviore coortu\nsunt, ubi forte ita se tetulerunt semina aquarum.\n'at nimis est ingens incendi turbidus ardor.'\nscilicet et fluvius qui visus maximus ei,\nqui non ante aliquem maiorem vidit, et ingens\narbor homoque videtur et omnia de genere omni\nmaxima quae vidit quisque, haec ingentia fingit,\ncum tamen omnia cum caelo terraque marique\nnil sint ad summam summai totius omnem.\nNunc tamen illa modis quibus inritata repente\nflamma foras vastis Aetnae fornacibus efflet,\nexpediam. primum totius subcava montis\nest natura fere silicum suffulta cavernis.\nomnibus est porro in speluncis ventus et aeeraeÃ«r.\nventus enim fit, ubi est agitando percitus aeeraeÃ«r.\nhic ubi percaluit cale fecitque omnia circum\nsaxa furens, qua contingit, terramque et ab ollis\nexcussit calidum flammis velocibus ignem,\ntollit se ac rectis ita faucibus eicit alte.\nfert itaque ardorem longe longeque favillam\ndiffert et crassa volvit caligine fumum\nextruditque simul mirando pondere saxa;\nne dubites quin haec animai turbida sit vis.\npraeterea magna ex parti mare montis ad eius\nradices frangit fluctus aestumque resolvit.\nex hoc usque mari speluncae montis ad altas\nperveniunt subter fauces. hac ire fatendumst\net penetrare mari penitus res cogit aperto\natque efflare foras ideoque extollere flammam\nsaxaque subiectare et arenae tollere nimbos.\nin summo sunt vertice enim crateres, ut ipsi\nnominitant, nos quod fauces perhibemus et ora.\nSunt aliquot quoque res quarum unam dicere causam\nnon satis est, verum pluris, unde una tamen sit;\ncorpus ut exanimum siquod procul ipse iacere\nconspicias hominis, fit ut omnis dicere causas\nconveniat leti, dicatur ut illius una;\nnam neque eum ferro nec frigore vincere possis\ninteriisse neque a morbo neque forte veneno,\nverum aliquid genere esse ex hoc quod contigit ei\nscimus. item in multis hoc rebus dicere habemus.\nNilus in aestatem crescit campisque redundat\nunicus in terris, Aegypti totius amnis.\nis rigat Aegyptum medium per saepe calorem,\naut quia sunt aestate aquilones ostia contra,\nanni tempore eo, qui etesiae esse feruntur,\net contra fluvium flantes remorantur et undas\ncogentes sursus replent coguntque manere.\nnam dubio procul haec adverso flabra feruntur\nflumine, quae gelidis ab stellis axis aguntur;\nille ex aestifera parti venit amnis ab austro\ninter nigra virum percocto saecla colore\nexoriens penitus media ab regione diei.\nest quoque uti possit magnus congestus harenae\nfluctibus adversis oppilare ostia contra,\ncum mare permotum ventis ruit intus harenam;\nquo fit uti pacto liber minus exitus amnis\net proclivis item fiat minus impetus undis.\nfit quoque uti pluviae forsan magis ad caput ei\ntempore eo fiant, quo etesia flabra aquilonum\nnubila coniciunt in eas tunc omnia partis.\nscilicet, ad mediam regionem eiecta diei\ncum convenerunt, ibi ad altos denique montis\ncontrusae nubes coguntur vique premuntur.\nforsitan Aethiopum penitus de montibus altis\ncrescat, ubi in campos albas descendere ningues\ntabificis subigit radiis sol omnia lustrans.\nNunc age, Averna tibi quae sint loca cumque lacusque,\nexpediam, quali natura praedita constent.\nprincipio, quod Averna vocantur nomine, id ab re\ninpositumst, quia sunt avibus contraria cunctis,\ne regione ea quod loca cum venere volantes,\nremigii oblitae pennarum vela remittunt\npraecipitesque cadunt molli cervice profusae\nin terram, si forte ita fert natura locorum,\naut in aquam, si forte lacus substratus Averni.\nis locus est Cumas aput, acri sulpure montis\noppleti calidis ubi fumant fontibus aucti.\nest et Athenaeis in moenibus, arcis in ipso\nvertice, Palladis ad templum Tritonidis almae,\nquo numquam pennis appellunt corpora raucae\ncornices, non cum fumant altaria donis;\nusque adeo fugitant non iras Palladis acris\npervigili causa, Graium ut cecinere poeetaepoeÃ«tae,\nsed natura loci opus efficit ipsa suapte.\nin Syria quoque fertur item locus esse videri,\nquadripedes quoque quo simul ac vestigia primum\nintulerint, graviter vis cogat concidere ipsa,\nmanibus ut si sint divis mactata repente.\nomnia quae naturali ratione geruntur,\net quibus e fiant causis apparet origo;\nianua ne pote eis Orci regionibus esse\ncredatur, post hinc animas Acheruntis in oras\nducere forte deos manis inferne reamur,\nnaribus alipedes ut cervi saepe putantur\nducere de latebris serpentia saecla ferarum.\nquod procul a vera quam sit ratione repulsum\npercipe; nam de re nunc ipsa dicere conor.\nPrincipio hoc dico, quod dixi saepe quoque ante,\nin terra cuiusque modi rerum esse figuras;\nmulta, cibo quae sunt, vitalia multaque, morbos\nincutere et mortem quae possint adcelerare.\net magis esse aliis alias animantibus aptas\nres ad vitai rationem ostendimus ante\npropter dissimilem naturam dissimilisque\ntexturas inter sese primasque figuras.\nmulta meant inimica per auris, multa per ipsas\ninsinuant naris infesta atque aspera tactu,\nnec sunt multa parum tactu vitanda neque autem\naspectu fugienda saporeque tristia quae sint.\nDeinde videre licet quam multae sint homini res\nacriter infesto sensu spurcaeque gravisque;\narboribus primum certis gravis umbra tributa\nusque adeo, capitis faciant ut saepe dolores,\nsiquis eas subter iacuit prostratus in herbis.\nest etiam magnis Heliconis montibus arbos\nfloris odore hominem taetro consueta necare.\nscilicet haec ideo terris ex omnia surgunt,\nmulta modis multis multarum semina rerum\nquod permixta gerit tellus discretaque tradit.\nnocturnumque recens extinctum lumen ubi acri\nnidore offendit nares, consopit ibidem,\nconcidere et spumas qui morbo mittere suevit.\ncastoreoque gravi mulier sopita recumbit,\net manibus nitidum teneris opus effluit ei,\ntempore eo si odoratast quo menstrua solvit.\nmultaque praeterea languentia membra per artus\nsolvunt atque animam labefactant sedibus intus.\ndenique si calidis etiam cunctere lavabris\nplenior et lueris, solio ferventis aquai\nquam facile in medio fit uti des saepe ruinas!\ncarbonumque gravis vis atque odor insinuatur\nquam facile in cerebrum, nisi aqua praecepimus ante!\nat cum membra domans percepit fervida febris,\ntum fit odor vini plagae mactabilis instar.\nnonne vides etiam terra quoque sulpur in ipsa\ngignier et taetro concrescere odore bitumen,\ndenique ubi argenti venas aurique secuntur,\nterrai penitus scrutantes abdita ferro,\nqualis expiret Scaptensula subter odores?\nquidve mali fit ut exalent aurata metalla!\nquas hominum reddunt facies qualisque colores!\nnonne vides audisve perire in tempore parvo\nquam soleant et quam vitai copia desit,\nquos opere in tali cohibet vis magna necessis?\nhos igitur tellus omnis exaestuat aestus\nexpiratque foras in apertum promptaque caeli.\nSic et Averna loca alitibus summittere debent\nmortiferam vim. de terra quae surgit in auras,\nut spatium caeli quadam de parte venenet;\nquo simul ac primum pennis delata sit ales,\nimpediatur ibi caeco correpta veneno,\nut cadat e regione loci, qua derigit aestus.\nquo cum conruit, hic eadem vis illius aestus\nreliquias vitae membris ex omnibus aufert.\nquippe etenim primo quasi quendam conciet aestum;\nposterius fit uti. cum iam cecidere veneni\nin fontis ipsos, ibi sit quoque vita vomenda,\npropterea quod magna mali fit copia circum.\nFit quoque ut inter dum vis haec atque aestus Averni\naeeraaeÃ«ra, qui inter avis cumquest terramque locatus.\ndiscutiat, prope uti locus hic linquatur inanis.\ncuius ubi e regione loci venere volantis,\nclaudicat extemplo pinnarum nisus inanis\net conamen utrimque alarum proditur omne.\nhic ubi nixari nequeunt insistereque alis,\nscilicet in terram delabi pondere cogit\nnatura, et vacuum prope iam per inane iacentes\ndispergunt animas per caulas corporis omnis.\nfrigidior porro in puteis aestate fit umor,\narescit quia terra calore et semina si qua\nforte vaporis habet proprie, dimittit in auras.\nquo magis est igitur tellus effeta calore,\nfit quoque frigidior qui in terrast abditus umor.\nfrigore cum premitur porro omnis terra coitque\net quasi concrescit, fit scilicet ut coeundo\nexprimat in puteos si quem gerit ipsa calorem.\nEsse apud Hammonis fanum fons luce diurna\nfrigidus et calidus nocturno tempore fertur.\nhunc homines fontem nimis admirantur et acri\nsole putant subter terras fervescere partim,\nnox ubi terribili terras caligine texit.\nquod nimis a verast longe ratione remotum.\nquippe ubi sol nudum contractans corpus aquai\nnon quierit calidum supera de reddere parte,\ncum superum lumen tanto fervore fruatur,\nqui queat hic supter tam crasso corpore terram\nperquoquere umorem et calido focilare vapore?\npraesertim cum vix possit per saepta domorum\ninsinuare suum radiis ardentibus aestum.\nquae ratiost igitur? ni mirum terra magis quod\nrara tenet circum fontem quam cetera tellus\nmultaque sunt ignis prope semina corpus aquai.\nhoc ubi roriferis terram nox obruit undis,\nextemplo penitus frigescit terra coitque.\nhac ratione fit ut, tam quam compressa manu sit,\nexprimat in fontem quae semina cumque habet ignis,\nquae calidum faciunt laticis tactum atque vaporem.\ninde ubi sol radiis terram dimovit obortus\net rare fecit calido miscente vapore,\nrursus in antiquas redeunt primordia sedes\nignis et in terram cedit calor omnis aquai.\nfrigidus hanc ob rem fit fons in luce diurna.\npraeterea solis radiis iactatur aquai\numor et in lucem tremulo rarescit ab aestu;\npropterea fit uti quae semina cumque habet ignis\ndimittat; quasi saepe gelum, quod continet in se,\nmittit et exsolvit glaciem nodosque relaxat.\nFrigidus est etiam fons, supra quem sita saepe\nstuppa iacit flammam concepto protinus igni,\ntaedaque consimili ratione accensa per undas\nconlucet, quo cumque natans impellitur auris.\nni mirum quia sunt in aqua permulta vaporis\nsemina de terraque necessest funditus ipsa\nignis corpora per totum consurgere fontem\net simul exspirare foras exireque in auras,\nnon ita multa tamen, calidus queat ut fieri fons;\npraeterea dispersa foras erumpere cogit\nvis per aquam subito sursumque ea conciliari.\nquod genus endo marist Aradi fons, dulcis aquai\nqui scatit et salsas circum se dimovet undas;\net multis aliis praebet regionibus aequor\nutilitatem opportunam sitientibus nautis,\nquod dulcis inter salsas intervomit undas.\nsic igitur per eum possunt erumpere fontem\net scatere illa foras; in stuppam semina quae cum\nconveniunt aut in taedai corpore adhaerent,\nardescunt facile extemplo, quia multa quoque in se\nsemina habent ignis stuppae taedaeque tenentes.\nnonne vides etiam, nocturna ad lumina linum\nnuper ubi extinctum admoveas, accendier ante\nquam tetigit flammam, taedamque pari ratione?\nmultaque praeterea prius ipso tacta vapore\neminus ardescunt quam comminus imbuat ignis.\nhoc igitur fieri quoque in illo fonte putandumst.\nQuod super est, agere incipiam quo foedere fiat\nnaturae, lapis hic ut ferrum ducere possit,\nquem Magneta vocant patrio de nomine Grai,\nMagnetum quia sit patriis in finibus ortus.\nhunc homines lapidem mirantur; quippe catenam\nsaepe ex anellis reddit pendentibus ex se.\nquinque etenim licet inter dum pluresque videre\nordine demisso levibus iactarier auris,\nunus ubi ex uno dependet supter adhaerens\nex alioque alius lapidis vim vinclaque noscit;\nusque adeo permananter vis pervalet eius.\nHoc genus in rebus firmandumst multa prius quam\nipsius rei rationem reddere possis,\net nimium longis ambagibus est adeundum;\nquo magis attentas auris animumque reposco.\nPrincipio omnibus ab rebus, quas cumque videmus,\nperpetuo fluere ac mitti spargique necessest\ncorpora quae feriant oculos visumque lacessant.\nperpetuoque fluunt certis ab rebus odores;\nfrigus ut a fluviis, calor a sole, aestus ab undis\naequoris, exesor moerorum, litora propter;\nnec varii cessant sonitus manare per auras;\ndenique in os salsi venit umor saepe saporis,\ncum mare versamur propter, dilutaque contra\ncum tuimur misceri absinthia, tangit amaror.\nusque adeo omnibus ab rebus res quaeque fluenter\nfertur et in cunctas dimittitur undique partis\nnec mora nec requies interdatur ulla fluendi,\nperpetuo quoniam sentimus et omnia semper\ncernere odorari licet et sentire sonare.\nNunc omnis repetam quam raro corpore sint res\ncommemorare; quod in primo quoque carmine claret.\nquippe etenim, quamquam multas hoc pertinet ad res\nnoscere, cum primis hanc ad rem protinus ipsam,\nqua de disserere adgredior, firmare necessest\nnil esse in promptu nisi mixtum corpus inani.\nprincipio fit ut in speluncis saxa superna\nsudent umore et guttis manantibus stillent.\nmanat item nobis e toto corpore sudor,\ncrescit barba pilique per omnia membra, per artus.\ndiditur in venas cibus omnis, auget alitque\ncorporis extremas quoque partis unguiculosque.\nfrigus item transire per aes calidumque vaporem\nsentimus, sentimus item transire per aurum\natque per argentum, cum pocula plena tenemus.\ndenique per dissaepta domorum saxea voces\npervolitant, permanat odor frigusque vaposque\nignis, qui ferri quoque vim penetrare sueevitsueÃ«vit,\ndenique qua circum caeli lorica coeercetcoeÃ«rcet,\nmorbida visque simul, cum extrinsecus insinuatur;\net tempestate in terra caeloque coorta\nin caelum terrasque remotae iure facessunt;\nquandoquidem nihil est nisi raro corpore nexum.\nHuc accedit uti non omnia, quae iaciuntur\ncorpora cumque ab rebus, eodem praedita sensu\natque eodem pacto rebus sint omnibus apta.\nprincipio terram sol excoquit et facit are,\nat glaciem dissolvit et altis montibus altas\nextructasque nives radiis tabescere cogit;\ndenique cera lique fit in eius posta vapore.\nignis item liquidum facit aes aurumque resolvit,\nat coria et carnem trahit et conducit in unum.\numor aquae porro ferrum condurat ab igni,\nat coria et carnem mollit durata calore.\nbarbigeras oleaster eo iuvat usque capellas,\neffluat ambrosias quasi vero et nectare tinctus;\nqua nihil est homini quod amarius fronde acida extet.\ndenique amaracinum fugitat sus et timet omne\nunguentum; nam saetigeris subus acre venenumst;\nquod nos inter dum tam quam recreare videtur.\nat contra nobis caenum taeterrima cum sit\nspurcities, eadem subus haec iucunda videtur,\ninsatiabiliter toti ut volvantur ibidem.\nHoc etiam super est, ipsa quam dicere de re\nadgredior, quod dicendum prius esse videtur.\nmulta foramina cum variis sint reddita rebus,\ndissimili inter se natura praedita debent\nesse et habere suam naturam quaeque viasque.\nquippe etenim varii sensus animantibus insunt,\nquorum quisque suam proprie rem percipit in se;\nnam penetrare alio sonitus alioque saporem\ncernimus e sucis, alio nidoris odores.\nscilicet id fieri cogit natura viarum\nmultimodis varians, ut paulo ostendimus ante.\npraeterea manare aliud per saxa videtur,\natque aliud lignis, aliud transire per aurum,\nargentoque foras aliud vitroque meare;\nnam fluere hac species, illac calor ire videtur,\natque aliis aliud citius transmittere eadem.\nscilicet id fieri cogit natura viarum\nmultimodis varians, ut paulo ostendimus ante,\npropter dissimilem naturam textaque rerum.\nQua propter, bene ubi haec confirmata atque locata\nomnia constiterint nobis praeposta parata,\nquod super est, facile hinc ratio reddetur et omnis\ncausa pate fiet, quae ferri pelliciat vim.\nPrincipio fluere e lapide hoc permulta necessest\nsemina sive aestum, qui discutit aeeraaeÃ«ra plagis,\ninter qui lapidem ferrumque est cumque locatus.\nhoc ubi inanitur spatium multusque vace fit\nin medio locus, extemplo primordia ferri\nin vacuum prolapsa cadunt coniuncta, fit utque\nanulus ipse sequatur eatque ita corpore toto.\nnec res ulla magis primoribus ex elementis\nindupedita suis arte conexa cohaeret\nquam validi ferri natura et frigidus horror.\nquo minus est mirum, quod dicitur esse alienum,\ncorpora si nequeunt e ferro plura coorta\nin vacuum ferri, quin anulus ipse sequatur;\nquod facit et sequitur, donec pervenit ad ipsum\niam lapidem caecisque in eo compagibus haesit.\nhoc fit idem cunctas in partis; unde vace fit\ncumque locus, sive e transverso sive superne,\ncorpora continuo in vacuum vicina feruntur;\nquippe agitantur enim plagis aliunde nec ipsa\nsponte sua sursum possunt consurgere in auras.\nhuc accedit item, quare queat id magis esse,\nhaec quoque res adiumento motuque iuvatur,\nquod, simul a fronte est anelli rarior aeeraeÃ«r\nfactus inanitusque locus magis ac vacuatus,\ncontinuo fit uti qui post est cumque locatus\naeeraeÃ«r a tergo quasi provehat atque propellat.\nsemper enim circum positus res verberat aeeraeÃ«r;\nsed tali fit uti propellat tempore ferrum,\nparte quod ex una spatium vacat et capit in se.\nhic, tibi quem memoro, per crebra foramina ferri\nparvas ad partis subtiliter insinuatus\ntrudit et inpellit, quasi navem velaque ventus.\ndenique res omnes debent in corpore habere\naeeraaeëra, quandoquidem raro sunt corpore et aeeraeër\nomnibus est rebus circum datus adpositusque.\nhic igitur, penitus qui in ferrost abditus aeeraeÃ«r,\nsollicito motu semper iactatur eoque\nverberat anellum dubio procul et ciet intus,\nscilicet illo eodem fertur, quo praecipitavit\niam semel et partem in vacuam conamina sumpsit.\nFit quoque ut a lapide hoc ferri natura recedat\ninter dum, fugere atque sequi consueta vicissim.\nexultare etiam Samothracia ferrea vidi\net ramenta simul ferri furere intus ahenis\nin scaphiis, lapis hic Magnes cum subditus esset;\nusque adeo fugere a saxo gestire videtur.\naere interposito discordia tanta creatur\npropterea quia ni mirum prius aestus ubi aeris\npraecepit ferrique vias possedit apertas,\nposterior lapidis venit aestus et omnia plena\ninvenit in ferro neque habet qua tranet ut ante;\ncogitur offensare igitur pulsareque fluctu\nferrea texta suo; quo pacto respuit ab se\natque per aes agitat, sine eo quod saepe resorbet.\nIllud in his rebus mirari mitte, quod aestus\nnon valet e lapide hoc alias impellere item res.\npondere enim fretae partim stant, quod genus aurum;\nat partim raro quia sunt cum corpore, ut aestus\npervolet intactus, nequeunt inpellier usquam,\nlignea materies in quo genere esse videtur.\ninterutrasque igitur ferri natura locata\naeris ubi accepit quaedam corpuscula, tum fit,\ninpellant ut eo Magnesia flumine saxa.\nnec tamen haec ita sunt aliarum rerum aliena,\nut mihi multa parum genere ex hoc suppeditentur,\nquae memorare queam inter se singlariter apta.\nsaxa vides primum sola colescere calce.\nglutine materies taurino iungitur una,\nut vitio venae tabularum saepius hiscant\nquam laxare queant compages taurea vincla.\nvitigeni latices aquai fontibus audent\nmisceri, cum pix nequeat gravis et leve olivom.\npurpureusque colos conchyli iungitur uno\ncorpore cum lanae, dirimi qui non queat usquam,\nnon si Neptuni fluctu renovare operam des,\nnon mare si totum velit eluere omnibus undis.\ndenique res auro non aurum copulat una,\naerique aes plumbo fit uti iungatur ab albo?\ncetera iam quam multa licet reperire! quid ergo?\nnec tibi tam longis opus est ambagibus usquam\nnec me tam multam hic operam consumere par est,\nsed breviter paucis praestat comprendere multa.\nquorum ita texturae ceciderunt mutua contra,\nut cava conveniant plenis haec illius illa\nhuiusque inter se, iunctura haec optima constat.\nest etiam, quasi ut anellis hamisque plicata\ninter se quaedam possint coplata teneri;\nquod magis in lapide hoc fieri ferroque videtur.\nNunc ratio quae sit morbis aut unde repente\nmortiferam possit cladem conflare coorta\nmorbida vis hominum generi pecudumque catervis,\nexpediam, primum multarum semina rerum\nesse supra docui quae sint vitalia nobis,\net contra quae sint morbo mortique necessest\nmulta volare; ea cum casu sunt forte coorta\net perturbarunt caelum, fit morbidus aeeraeÃ«r.\natque ea vis omnis morborum pestilitasque\naut extrinsecus ut nubes nebulaeque superne\nper caelum veniunt aut ipsa saepe coorta\nde terra surgunt, ubi putorem umida nactast\nintempestivis pluviisque et solibus icta.\nnonne vides etiam caeli novitate et aquarum\ntemptari procul a patria qui cumque domoque\nadveniunt ideo quia longe discrepitant res?\nnam quid Brittannis caelum differre putamus,\net quod in Aegypto est, qua mundi claudicat axis,\nquidve quod in Ponto est differre et Gadibus atque\nusque ad nigra virum percocto saecla colore?\nquae cum quattuor inter se diversa videmus\nquattuor a ventis et caeli partibus esse,\ntum color et facies hominum distare videntur\nlargiter et morbi generatim saecla tenere.\nest elephas morbus qui propter flumina Nili\ngignitur Aegypto in media neque praeterea usquam.\nAtthide temptantur gressus oculique in Achaeis\nfinibus. inde aliis alius locus est inimicus\npartibus ac membris; varius concinnat id aeeraeÃ«r.\nproinde ubi se caelum, quod nobis forte alienum,\ncommovet atque aeeraeÃ«r inimicus serpere coepit,\nut nebula ac nubes paulatim repit et omne\nqua graditur conturbat et immutare coactat,\nfit quoque ut, in nostrum cum venit denique caelum,\ncorrumpat reddatque sui simile atque alienum.\nhaec igitur subito clades nova pestilitasque\naut in aquas cadit aut fruges persidit in ipsas\naut alios hominum pastus pecudumque cibatus,\naut etiam suspensa manet vis aeereaeÃ«re in ipso\net, cum spirantes mixtas hinc ducimus auras,\nilla quoque in corpus pariter sorbere necessest.\nconsimili ratione venit bubus quoque saepe\npestilitas et iam pigris balantibus aegror.\nnec refert utrum nos in loca deveniamus\nnobis adversa et caeli mutemus amictum,\nan caelum nobis ultro natura corumptum\ndeferat aut aliquid quo non consuevimus uti,\nquod nos adventu possit temptare recenti.\nHaec ratio quondam morborum et mortifer aestus\nfinibus in Cecropis funestos reddidit agros\nvastavitque vias, exhausit civibus urbem.\nnam penitus veniens Aegypti finibus ortus,\naeeraaeÃ«ra permensus multum camposque natantis,\nincubuit tandem populo Pandionis omni.\ninde catervatim morbo mortique dabantur.\nprincipio caput incensum fervore gerebant\net duplicis oculos suffusa luce rubentes.\nsudabant etiam fauces intrinsecus atrae\nsanguine et ulceribus vocis via saepta coibat\natque animi interpres manabat lingua cruore\ndebilitata malis, motu gravis, aspera tactu.\ninde ubi per fauces pectus complerat et ipsum\nmorbida vis in cor maestum confluxerat aegris,\nomnia tum vero vitai claustra lababant.\nspiritus ore foras taetrum volvebat odorem,\nrancida quo perolent proiecta cadavera ritu.\natque animi prorsum tum vires totius, omne\nlanguebat corpus leti iam limine in ipso.\nintolerabilibusque malis erat anxius angor\nadsidue comes et gemitu commixta querella,\nsingultusque frequens noctem per saepe diemque\ncorripere adsidue nervos et membra coactans\ndissoluebat eos, defessos ante, fatigans.\nnec nimio cuiquam posses ardore tueri\ncorporis in summo summam fervescere partem,\nsed potius tepidum manibus proponere tactum\net simul ulceribus quasi inustis omne rubere\ncorpus, ut est per membra sacer dum diditur ignis.\nintima pars hominum vero flagrabat ad ossa,\nflagrabat stomacho flamma ut fornacibus intus.\nnil adeo posses cuiquam leve tenveque membris\nvertere in utilitatem, at ventum et frigora semper.\nin fluvios partim gelidos ardentia morbo\nmembra dabant nudum iacientes corpus in undas.\nmulti praecipites nymphis putealibus alte\ninciderunt ipso venientes ore patente:\ninsedabiliter sitis arida corpora mersans\naequabat multum parvis umoribus imbrem.\nnec requies erat ulla mali: defessa iacebant\ncorpora. mussabat tacito medicina timore,\nquippe patentia cum totiens ardentia morbis\nlumina versarent oculorum expertia somno.\nmultaque praeterea mortis tum signa dabantur:\nperturbata animi mens in maerore metuque,\ntriste supercilium, furiosus voltus et acer,\nsollicitae porro plenaeque sonoribus aures,\ncreber spiritus aut ingens raroque coortus,\nsudorisque madens per collum splendidus umor,\ntenvia sputa minuta, croci contacta colore\nsalsaque per fauces rauca vix edita tussi.\nin manibus vero nervi trahere et tremere artus\na pedibusque minutatim succedere frigus\nnon dubitabat. item ad supremum denique tempus\nconpressae nares, nasi primoris acumen\ntenve, cavati oculi, cava tempora, frigida pellis\nduraque in ore, iacens rictu, frons tenta manebat.\nnec nimio rigida post artus morte iacebant.\noctavoque fere candenti lumine solis\naut etiam nona reddebant lampade vitam.\nquorum siquis, ut est, vitarat funera leti,\nulceribus taetris et nigra proluvie alvi\nposterius tamen hunc tabes letumque manebat,\naut etiam multus capitis cum saepe dolore\ncorruptus sanguis expletis naribus ibat.\nhuc hominis totae vires corpusque fluebat.\nprofluvium porro qui taetri sanguinis acre\nexierat, tamen in nervos huic morbus et artus\nibat et in partis genitalis corporis ipsas.\net graviter partim metuentes limina leti\nvivebant ferro privati parte virili,\net manibus sine non nulli pedibusque manebant\nin vita tamen et perdebant lumina partim.\nusque adeo mortis metus iis incesserat acer.\natque etiam quosdam cepere oblivia rerum\ncunctarum, neque se possent cognoscere ut ipsi.\nmultaque humi cum inhumata iacerent corpora supra\ncorporibus, tamen alituum genus atque ferarum\naut procul absiliebat, ut acrem exiret odorem,\naut, ubi gustarat, languebat morte propinqua.\nnec tamen omnino temere illis solibus ulla\ncomparebat avis, nec tristia saecla ferarum\nexibant silvis. languebant pleraque morbo\net moriebantur. cum primis fida canum vis\nstrata viis animam ponebat in omnibus aegre;\nextorquebat enim vitam vis morbida membris.\nincomitata rapi certabant funera vasta\nnec ratio remedii communis certa dabatur;\nnam quod ali dederat vitalis aeerisaeÃ«ris auras\nvolvere in ore licere et caeli templa tueri,\nhoc aliis erat exitio letumque parabat.\nIllud in his rebus miserandum magnopere unum\naerumnabile erat, quod ubi se quisque videbat\nimplicitum morbo, morti damnatus ut esset,\ndeficiens animo maesto cum corde iacebat,\nfunera respectans animam amittebat ibidem.\nquippe etenim nullo cessabant tempore apisci\nex aliis alios avidi contagia morbi,\nlanigeras tam quam pecudes et bucera saecla,\nidque vel in primis cumulabat funere funus\nnam qui cumque suos fugitabant visere ad aegros,\nvitai nimium cupidos mortisque timentis\npoenibat paulo post turpi morte malaque,\ndesertos, opis expertis, incuria mactans.\nqui fuerant autem praesto, contagibus ibant\natque labore, pudor quem tum cogebat obire\nblandaque lassorum vox mixta voce querellae.\noptimus hoc leti genus ergo quisque subibat.\nPraeterea iam pastor et armentarius omnis\net robustus item curvi moderator aratri\nlanguebat, penitusque casa contrusa iacebant\ncorpora paupertate et morbo dedita morti.\nexanimis pueris super exanimata parentum\ncorpora non numquam posses retroque videre\nmatribus et patribus natos super edere vitam.\nnec minimam partem ex agris maeror is in urbem\nconfluxit, languens quem contulit agricolarum\ncopia conveniens ex omni morbida parte.\nomnia conplebant loca tectaque quo magis aestu,\nconfertos ita acervatim mors accumulabat.\nmulta siti prostrata viam per proque voluta\ncorpora silanos ad aquarum strata iacebant\ninterclusa anima nimia ab dulcedine aquarum,\nmultaque per populi passim loca prompta viasque\nlanguida semanimo cum corpore membra videres\nhorrida paedore et pannis cooperta perire,\ncorporis inluvie, pelli super ossibus una,\nulceribus taetris prope iam sordeque sepulta.\nomnia denique sancta deum delubra replerat\ncorporibus mors exanimis onerataque passim\ncuncta cadaveribus caelestum templa manebant,\nhospitibus loca quae complerant aedituentes.\nnec iam religio divom nec numina magni\npendebantur enim: praesens dolor exsuperabat.\nnec mos ille sepulturae remanebat in urbe,\nquo prius hic populus semper consuerat humari;\nperturbatus enim totus trepidabat et unus\nquisque suum pro re cognatum maestus humabat.\nmultaque res subita et paupertas horrida suasit;\nnamque suos consanguineos aliena rogorum\ninsuper extructa ingenti clamore locabant\nsubdebantque faces, multo cum sanguine saepe\nrixantes, potius quam corpora desererentur,\ninque aliis alium populum sepelire suorum\ncertantes; lacrimis lassi luctuque redibant;\ninde bonam partem in lectum maerore dabantur;\nnec poterat quisquam reperiri, quem neque morbus\nnec mors nec luctus temptaret tempore tali.\n"};
