var sequence = {"name":"Faustus of Riez. Sermones","data":"SERMO IN NATIUITATE DOMINI NOSTRI IESU CHRISTI. Propitia diuinitate, fratres dilectissimi, iam prope est dies,\nin qua natalem domini saluatoris desideramus cum gaudio\ncelebrare. et ideo rogo et admoneo, in quantum possumus,\ncum dei adiutorio laboremus, ut in illa die cum sincera et\npura conscientia, mundo corde et casto corpore ad altare domini\npossimus accedere et corpus uel sanguinem eius non ad\niudicium, sed ad remedium animae nostrae mereamur accipere.\nin Christi enim corpore sic uita nostra consistit, sicut et ipse\ndominus dixit: nisi manducaueritis carnem filii hominis\net biberitis sanguinem eius, non habebitis uitam in\nuobis. mutet ergo uitam, qui uult accipere uitam. nam si\nnon mutet uitam, ad iudicium accipiet uitam et magis ex ipsa\ncorrumpetur quam sanabitur, magis occiditur quam uiuificatur.\n\n\n\n\n\n+\nsic enim dixit apostolus: qui manducat corpus domini et\nbibit sanguinem eius indigne, iudicium sibi manducat\net bibit. et licet nos in omni tempore bonis operibus\nornatos ac splendidos esse conueniat, praecipue tamen in die\nnatalis domini, sicut et in euangelio ipse dominus dixit: lucere\ndebent omnibus hominibus opera uestra.\n\nConsiderate, quaesumus, fratres, quando aliquis homo potens\nuel nobilis aut natalem suum aut filii sui celebrare desiderat,\nquanto studio ante plures dies, quicquid in domu sua sordidum\nuiderit, ornate mundari, quicquid ineptum et incongruum,\nproici, quicquid utile et necessarium, praecipit exhiberi. domus\netiam, si obscura fuerit, dealbatur, pauimenta scopis mundantur\net diuersis respersa floribus adornantur, quicquid etiam ad laetitiam\nanimae et corporis deliciarum pertinet, omni sollicitudine\nprouidetur. ut quid omnia ista facit, fratres carissimi,\nnisi ut dies natalicii sui cum gaudio celebretur? homo moriturus,\nsi ergo tanta praeparas in natalicio tuo uel filii tui,\nquanta et qualia debes praeparare suscepturus natalem domini\ntui? si talia praeparas morituro, qualia praeparare debes aeterno?\nquicquid ergo non uis inuenire in domu tua, quantum\npotes, labora, ut non inueniat deus in anima tua. certe si te\nrex terrenus aut quicumque paterfamilias ad suum natalicium\ninuitaret, qualibus uestimentis studeres ornatus incedere, quam\nnouis et nitidis uel quam splendidis, quorum nec uetustas nec\nuilitas aliqua seu foeditas oculos inuitantis offenderet.\n\n\nTali ergo studio, in quantum praeuales, Christo auxiliante\ncontende, ut diuersis uirtutum ornamentis anima tua conposita\n\n\n\n\n\n\ngemmis simplicitatis et sobrietatis floribus adornata ad sollemnitatem\nregis aeterni, id est natalem domini saluatoris cum conscientia\npura procedas castitate nitidus, caritate splendidus,\nelimosynis candidus. Christus enim dominus, si te ita conpositum\nnatalicium suum celebrare cognouerit, ipse per se uenire\net animam tuam non solum uisitare, sed etiam requiescere\nperpetuo et in illa dignabitur habitare, sicut scriptum est:\ninter eos ambulabo et habitabo in illis, et iterum: ecce\nsto ad ianuam et pulso. si quis surrexerit et aperuerit\nmihi, intrabo a.d illum et cenabo cum illo et ille\nmecum. quam felix est illa anima, quae uitam suam ita deo\nauxiliante studuerit gubernare, ut Christum hospitem habitatoremque\nmereatur excipere, sicut e contrario quam infelix est\nilla conscientia toto lacrimarum fonte lugenda, quae se ita\nmalis operibus cruentauit, auaritiae nigritudine obscurauit, iracundiae\nigne conbussit, adsidua luxuria sordidauit, superbiae\ntyrannide destruxit, ut in ea non Christus incipiat requiescere,\nsed diabolus dominari. talis enim anima, si medicamentum\npaenitentiae non cito subuenerit, a luce relinquetur, a tenebris\noccupabitur, uacuabitur dulcedine, replebitur amaritudine, a\nmorte inuadetur, a uita repudiabitur. non tamen de domini\npietate defidat, quae talis est anima, nec nimia desperatione\nfrangatur, sed magis ad paenitentiam cito recurrat et, dum\nadhuc noua sunt et calent peccatorum suorum uulnera, sic sibi\nadhibeat medicamenta salubria, quia medicus noster omnipotens\nest et sic consueuit plagas nostras curare, ut nec cicatricium\nfaciat uestigia remanere.\n\n\n\n\n\n\n\n\n\n\n\nEt ideo, fratres dilectissimi, sicut in omni tempore ab adulteris\net miserrimis concubinis, ita etiam a propriis uxoribus\nante multos dies debetis abstinere, quotienscumque aut natalem\ndomini aut reliquas sollemnitates celebrare disponitis. ebrietatem\nante omnia fugite, iracundiae repugnate quasi bestiae\ncrudelissimae, odium uelut uenenum mortiferum de corde uestro\nrepellite et tanta sit in uobis caritas, quae non solum usque\nad amicos sed etiam ad ipsos inimicos perueniat, ut securi\npossitis dicere in oratione dominica: dimitte nobis debita\nnostra et cetera. nam qui scit se uel unum hominem odio\nhabere, nescio si ad altare domini securus possit accedere,\npraecipue cum beatus Iohannes euangelista terribiliter clamet\net dicat: qui fratrem suum odit, homicida est. iam uestrum\nest iudicare, utrum homicida, antequam paenitentiam\nagat, praesumere debeat eucharistiam accipere. addidit etiam\nadhuc sanctus Iohannes et clamat dicens: qui fratrem suum\nodit, in tenebris est et in tenebris ambulat et nescit,\nquo uadit, quoniam tenebrae obcaecauerunt oculos\neius, et iterum inquit: omnis, qui fratrem suum non diligit,\nmanebit in morte, et iterum: si quis dixerit (de)\nse, quod deum diligit, et fratrem suum odit, mendax\nest. qui enim non diligit fratrem suum, quem uidet,\ndeum, quem non uidet, quomodo potest diligere? quicumque\nergo odium uel iracundiam seruat in corde et sub\ntali tonitruo nec terretur nec exspergiscitur, non dormiens, sed\nmortuus esse credendus est.\n\nHaec ergo, fratres dilectissimi, adsidue cogitantes, qui boni\nsunt, cum dei gratia contendant perseuerare in bonis operibus,\n\n\n\n\n\n\nquia non qui coeperit, sed qui perseuerauerit in amore dei\nusque in finem, hic saluus erit. qui uero ad elimosynam\ntardos et ad iracundiam promptos et ad exercendam luxuriam\npraecipites esse se cognoscunt, auxiliante domino festinent se\na malis eruere, ut, quae bona sunt, mereantur inplere, ut, cum\ndies iudicii aduenerit, non cum impiis et peccatoribus puniantur,\nsed cum iustis et misericordibus peruenire ad aeterna praemia\nmereantur praestante domino nostro Iesu Christo, cui est\nhonor et gloria in saecula saeculorum. Amen.\nII. SERMO DE NATIUITATE. Legimus et fideliter retinemus, quod sub ipso principio nascentis\nmundi in primo homine fecerit nos deus ad imaginem\net similitudinem suam. ecce in hac die mutata uice factus\nest deus ad similitudinem nostram. in primis de suis meliora\ncontulit, in secundis de nostris inferiora suscepit. per interdictae\narboris gustum primi hominis incauta fragilitas temptauit\nadpetere ambitione damnabili domini sui diuinitatem persuadente\ndiabolo et dicente: si de ligno hoc gustaueritis,\naperientur oculi uestri et eritis sicut dii. ideoque agnoscamus\npii patris admirabilem bonitatem. homo sollicitante\ninimico deus esse uoluit per superbiam [eius] et deus homo\nfactus est per misericordiam. innouatur in nobis quodammodo\nhodie per Christi diuinitatem species illius antiqui et incipientis\nsaeculi, quando primus Adam de limi materia figuratur. ecce\n\n\n\n\n\n\n\n\netiam nunc secundus Adam quasi de intacta ac rudi terra\nuirginea carne formatur. ecce, inquam, iterum cessantibus\nnaturae legibus nonus homo in nouam uitam solo deo operante\nperficitur. promittitur ergo uirginis filius per uisitationem\nspiritus sancti, quid mirum si sine corruptione nascitur, qui\nde sanctificatione concipitur. non enim decebat, ut, qui nobis\nomnibus adferebat salutem, soli matri integritatis non praeberet\ndignitatem. spiritus, inquit, sanctus superueniet in te\net uirtus altissimi obumbrabit te. dignum plane erat,\nut regali honestanda mater partu prius caelestis regis sanctificaretur\ningressu. unde dominum et saluatorem nostrum non\nideo simplicem hominem credamus, quia et hominem nasci\nuidemus. fas non est, ut non deus credatur, cui descensuro\nad terras a deo habitaculum praeparatur. diuina itaque operante\npotentia credentis uiscera fecundantur et in ligno mortali\nuitae arbor inseritur et portans in se omnia uirtus ab\ninfirmitate portatur et, qui terra, mari caeloque non capitur,\nintra unius corpusculi membra suscipitur. de creatura sua\ncreator omnium nascitur et de riuulo suo fons magnus exoritur,\nradix omnium de uirgulto suo nascitur et uitis uera palmitis\nsui fructus efficitur.\n\nAdest ecce exoptatissimus dies gratia geminata resplendens,\ncandore quidem consueti luminis inlustratus, sed praecipue\nradiantis uteri fulgore coruscans. confiteamur ergo inprimis\nunum deum dominum nostrum et non supererit alter, quem\nminorem dicere possimus. qui enim unum maiorem, alterum\nminorem loquitur, duos se necesse est deos fateatur habere.\ncredamus itaque unum deum, patrem et filium et spiritum\nsanctum, tres personas, non tres substantias, tria nomina et\n\n\n\n\n\n\nnon tria regna. quare unum deum? quia una operatio uirtutis,\neadem concordia uoluntatis, una diuinitas, una sempiternitas,\nuna maiestas. quare autem tres personas? quia alter pater,\nalter filius, alter spiritus sanctus, sed in diuinitatis aequalitate\nnon est aliud. una enim in tribus gloria, una substantia, unitatemque\nfacit aequalitas uirtutum, trinitatem facit proprietas\nnominum et numerus personarum. unde fideliter retineamus,\nquia dominus noster Iesus Christus uenit in hoc mundo\npeccatores saluos facere, sicut de deo totus deus, ita de homine\ntotus homo absque contagione peccati, secundum diuinitatem\naequalis patri, secundum humanitatem minor etiam\nangelis et iunior matri, quam creauit.\n\nHaec sunt uitae ac spei nostrae solidissima fundamenta.\nrestat, ut super haec bonorum nobis operum structura consurgat,\nquod utique obtinebimus imitando illum, qui ideo ex\ndeo homo factus est, ut illum possimus imitari. imitabimur\nautem deum neglegendo saeculum, iniurias non persequendo,\nuoluntates proprias respuendo, subiectionis gloriam diligendo,\ntribulationes magnanimiter sustinendo, honores ac diuitias et\ndilectationes huius corporis declinando. tota itaque nobis illuc\noblectamenta, totam requiem in illam futuram patriam reseruemus\net libertates ac praesentium inlecebras (ac) cupiditates\nfuturorum desideriis occupemus illuc cotidie suspirantes, illuc\ncordi nostro momentis omnibus praesentantes, quod oculus non\nuidit nec auris audiuit, illud sine intermissione cogitantes,\nquomodo digne occurremus ad illum secundum tremendae\nmaiestatis aduentum rationem de actibus, de sermonibus, de\ncogitationibus reddituri, ita agentes, ita in loco perseuerantes\nquasi cotidie de hac uita transituri. o dies dierum omnium\nnouitas, lucrum lucis et dispendium caecitatis, in quo aeternus\n\n\n\n\n\n\nsol de summa altitudine claritatis paternae descendens uuluae\nuirginalis aditum reserauit, totius mundi caliginem fulgida\ncoruscatione respersit. ducite, fideles Christi, festiua gaudia.\nres nobis hodie facta est noua, quae olim fuerat repromissa,\nut sine uirginis detrimento pudoris filium lactarent ubera\ngenetricis.\n\nHaec est illa nouitas Hieremiae prophetae uaticinio nuntiata:\nfaciet, inquit, dominus nouum super terram, et quasi\nquandam lucernam huius obscuritatis accendens continuo subiecit:\nfemina circumdabit uirum. hoc est, inquam, nonum,\nquod super terram dico dominum esse facturum, quod femina\ncircumdabit uirum. aduertite, fratres, et me potius uestro\nintellectu praecedite. femina, inquit, circumdabit uirum. o femina\nsuper feminas benedicta, quae et uirum non cognouit et\nuirum suo utero circumdedit, quae concubitu carnali non tangitur\net tamen carnea prole de spiritali semine gratulatur.\ncircumdat uirum Maria angelo fidem dando, quia Eua perdidit\nuirum serpenti consentiendo. faciet, inquit, dominus nouum\nsuper terram. ut igitur exhibendae huius nouitatis tempus\naduenit, caelestis ad uirginem praemittitur nuntius, salutauit\nangelus puellam uiri salutationis ignaram. terretur uirgo nouitate\nuerborum, ad quam angelus: ne timeas, inquit, Maria,\ninuenisti enim gratiam apud dominum. ne, inquit, ad\nconspectum meum, mater domini mei, terrearis, ego conceptionis\ntuae minister adueni, ipse me misit ad te, qui est nasciturus\nex te, ipse tibi per me adnuntiat gaudium, cui placuit\nin utero tuo cum humana natura mysticum sociare coniugium.\ninuenisti gratiam apud deum, ecce concipies et\n\n\n\n\n\n\nparies filium, non cuiuslibet meriti hominem, sed totius saeculi\nsaluatorem. ne, inquit, timeas, abice a te omnem metum,\nquae saeculi conceptura es gaudium. reuolue, Maria, propheticam\nlectionem. neque enim te scientia diuinorum librorum\npotest praeterire, quae ipsam plenitudinem partura es prophetarum.\nrecole in libro Esaiae prophetae uirginem, quam legisti,\net gaude, quia tu es, esse meruisti. tu ibi praesignata\nes uirgo. tu ecce concipies in utero non de uiro, sed de spiritu\nsancto et grauida eris et incontaminata manebis, paries\nfilium et uirginitatis non patieris detrimentum. at illa inquit:\necce ancilla domini sum, fiat mihi secundum uerbum\ntuum. mox igitur angelus uirginis accepto consensu caelestis\nregionis incolas repetiuit et ecce subito secretum uirginis ineffabilis\npotentia penetrauit. intrat artifex mundi angustias uentris\nhumani, efficitur grauida mater intacta et ecce tamquam\nsponsus de thalamo suo Mariae Christus procedit ex utero.\noccultatur in membris infantis potentia maiestatis, deus pendet\nad ubera, pannorum uilium squalore contegitur, durissimi suffert\npraesepis angustias et totum misericors humiliter patitur,\ndummodo mundus, qui perierat, liberaretur.\n\n\n0 beata infantia, per quam nostri generis uita est reparata,\no gratissimi delectabilesque uagitus, per quos stridores dentium\npaternosque ploratus euasimus o felices panni, quibus peccatorum\nsordes extersimus o praesepe splendidum, in quo non\niacuit foenum animalium, sed cibus inuentus est angelorum.\nlacta, Maria, creatorem tuum, lacta panem caeli, lacta pretium\nmundi, praebe lambenti mammillam, ut pro te ipse praebeat\npercutienti se maxillam, nutriatur infans tuorum uberum lacte,\nut iuuenis accipiat aceti potationem pro te. ferant eum nunc\n\n\n\n\n\n\nmanus tuae, ut brachia eius pro te postea figantur in cruce.\npostremo tu illi ut mater temporalem administra substantiam,\nut ipse nobis et tibi una cum patre et cum spiritu sancto\nuitam tribuat sempiternam. Amen.\nIII. SERMO IN NATALI SANCTI STEPHANI. Lectio apostolorum actuum, quae nobis hodie lecta est, dilectissimi\nfratres, cum plurimum habeat in ipsa specie admirationis,\nnon minus tamen continet in mysterio dignitatis.\necce, inquit beatus Stephanus, uideo caelos apertos et\nfilium hominis stantem a dextris dei. considerate adtentius,\ndilectissimi fratres, cum beatus martyr dominum nostrum\nIesum Christum ad dexteram dei patris stare uidisset, cur se\nfilium hominis uidere testatus est et non potius filium dei, [et]\ncum utique plus delaturus honoris domino uideretur, si se dei\npotius quam hominis filium uidere dixisset? sed certa ratio\npostulabat, ut hoc ita et ostenderetur in caelo et praedicaretur\nin mundo. omne enim Iudaeorum scandalum in hoc erat,\ncur dominus noster Iesus Christus, qui secundum carnem erat\nfilius hominis, esse etiam dei filius diceretur. ideo ergo pulchre\ndiuina scriptura filium hominis ad dexteram dei patris stare\nmemorauit, ut ad confundendam Iudaeorum incredulitatem ille\nmartyri ostenderetur in caelo, qui a perfidis negabatur in\nmundo, et illi testimonium caelestis ueritas daret, cui fidem\nterrena impietas derogaret, unde, licet iuxta psalmum, qui\n\n\n\n\n\n\nlectus est, pretiosa sit in conspectu domini mors sanctorum\neius, si quid tamen distare inter martyres potest, praecipuus\nuideretur esse prae omnibus, qui primus est. nam\ncum sanctus Stephanus diaconus ab apostolis ordinatus sit,\napostolos ipsos beata ac triumphali morte praecessit. ac sic\nqui erat inferior ordine, primus factus est in passione et, qui\nerat discipulus gradu, magister coepit esse martyrio conplens\nillud, quod beatus propheta in psalmo, qui lectus est, dixit:\nquid retribuam domino pro omnibus, quae retribuit\nmihi? retribuere enim primus uoluit Stephanus martyr domino,\nquod cum omni humano genere accepit a domino. mortem\nenim, quam dignatus est saluator pro omnibus pati, hanc ille\nprimus reddidit saluatori.\n\nPost haec subiecit scriptura sacra et ait: positis genibus\nclamauit dicens: domine, ne statuas illis hoc in peccatum.\nuidete, dilectissimi fratres, affectum beati uiri, uidete\nmagnam et mirabilem caritatem. in persecutione positus erat\net pro persecutoribus domino subplicabat atque in lapidum\nruina, quando alius obliuisci poterat etiam carissimos suos, ille\ndomino commendabat inimicos. quid enim dicebat, cum lapidaretur?\ndomine, ne statuas illis hoc in peccatum. plus enim\ntunc illorum dolebat peccata quam sua uulnera, plus illorum\nimpietatem quam suam mortem. et recte plus. in illorum\nquippe impietate erant multa, quae debent plangi, in illius\nautem morte non erant, quae doleri deberent. illorum impietatem\nmors sequebatur aeterna, huius autem mortem uita perpetua.\nimitemur ergo in aliquo, dilectissimi fratres, tanti magistri\nfidem, tam praeclari martyris caritatem. diligamus hoc\nanimo in ecclesia fratres nostros, quo ille tunc dilexit inimicos.\n\n\n\n\n\n\nsed quod peius est, aliquotiens non solum non diligimus inimicos,\nsed nec amicis quidem fidem integram custodimus. sed\ndicit aliquis: non possum diligere inimicum meum, quem cotidie\npatior uelut hostem crudelissimum. o quicumque ille es,\nadtendis, quid tibi fecerit homo, et non consideras, quid tu feceris\ndeo. cum enim tu multo grauiora in deo peccata commiseris,\nquare non dimittas homini paruum, ut tibi deus dignetur\ndimittere totum.\n\nRecole, quid tibi in euangelio ueritas ipsa promiserit et quam\ntibi quodam modo cautionem fecerit uel quale tecum pactum\ninierit: si enim, inquit, dimiseritis hominibus peccata\neorum, dimittet et uobis pater uester caelestis delicta\n\\'uestra. si autem non dimiseritis hominibus, nec pater\nuester dimittet uobis debita uestra. uidetis, fratres,\nquia cum dei gratia in potestate nostra positum est, qualiter\na domino iudicemur. (si), inquit, dimiseritis, dimittetur uobis.\niam saepe dixi, fratres, et frequentius dicere debeo, nemo se\ncircumueniat, nemo se seducat, quia, qui uel unum hominem\nin hoc mundo odio habet, quicquid deo in operibus bonis obtulerit,\ntotum perdet, quia scriptum est: qui fratrem suum\nodit, homicida est. hoc loco fratrem omnem hominem oportet\nintellegi. omnes enim in Christo fratres sumus. nemo\nergo sine caritate praesumat de uirginitate, nemo de elimosynis,\nnemo de ieiuniis, nemo de orationibus confidat, quia,\nquamdiu inimicitiam in corde tenuerit, neque istis neque aliis\nquibuslibet bonis (operibus) placare sibi deum poterit. sed si\nuult propitium habere deum, non dedignetur audire consilium\n\n\n\n\n\n\nbonum. audiat non me, sed ipsum dominum suum: si offers,\ninquit, munus tuum ad altare et ibi recordatus fueris,\nquia frater tuus habet aliquid aduersum te, relinque\nibi munus tuum ante altare et uade prius reconciliari\nfratri tuo et tunc ueniens offeres munus tuum. at nos\npugnas habentes intrinsecus et dolos in corde uersantes, quasi\nqui bonam conscientiam habeamus, praesumimus accedere ad\naltare non timentes illud, quod scriptum est: qui manducat\ncorpus domini et bibit sanguinem eius indigne, iudicium\nsibi manducat et bibit.\n\n\nSed dicit aliquis: grandis est labor inimicum diligere et pro\npersecutoribus subplicare. nec nos negamus, fratres. non paruus\nquidem labor est in hoc saeculo, sed grande est praemium\nin futuro. per amorem enim hominis inimici efficeris amicus\ndei, immo non solum amicus sed etiam filius, sicut et ipse\ndixit: diligite inimicos uestros et cetera. si te aliquis potens\nhomo et diues in hoc saeculo uellet adoptiuum filium\nfacere, quomodo seruires, quas indignationes etiam seruorum\neius, quae seruitia durissima et aliquoties etiam turpissima\nsustineres, ut ad caducam et fragilem illius peruenires hereditatem.\nquod ergo alius sustinet propter substantiam terrenam,\ntu sustine propter uitam aeternam. conuincimur enim certissima\nratione, quia propter deum possimus quidem, sed nolumus\niniuriam sustinere. denique si aliqua potens persona contra\nnos iniuriam faciat, si etiam nos in faciem male dicat, nec\nrespondere aliquid asperum, non dicam uicem reddere ausi\nsumus. quare hoc? ne ab illa persona potente adhuc maiora\nquam pertulimus patiamur. quod a nobis extorquet hominis\n\n\n\n\n\n\ntimor, deberet exigere a nobis Christi amor. si ergo potens\npersona contra nos saeuiat, tacemus et nihil dicere ausi sumus,\nsi uero aut aequalis aut forte inferior uel leuem contumeliam\nfecerit, quasi fera bestia sine ulla patientia ac sine aliqua dei\ncontemplatione consurgimus et aut in praesenti iniuriam nostram\nuindicamus aut certe ad maiorem uicem reddendam nostrum\nanimum praeparamus. quid est hoc, quod, quando persona\npotens nobis iniuriam contulit, patienter accipimus, quando inferior,\nnimio furore succendimur? quia, ubi timuimus hominem,\nhic deum timere nolumus.\n\n\nUnde rogo uos, fratres, ut, quantum possimus, cum dei adiutorio\ncor nostrum ad patientiam praeparemus et in omnibus\net malis hominibus medicorum uices agare studeamus et non\nipsos homines, sed ipsorum malitiam odio habeamus. oremus\npro bonis, ut semper ad meliora conscendant, pro malis, ut\ncito ad emendationem uitae et ad paenitentiae medicamenta.\nconfugiant, quam rem orantibus nobis ipse praestare dignetur,\nqui cum patre et spiritu sancto uiuit et regnat deus in saecula\nsaeculorum. Amen.\nIIII. SERMO DE SANCTO STEPHANO. Quotiens caritatem uestram secundum praeceptum domini\nad diligendos inimicos prouocare debemus, timeo, ne aliqui\ncogitent et dicant se nullatenus hoc posse implere. forte etiam\net hoc obicere uolunt et dicant (se) semper Christum imitari\nnon posse. ecce tibi loquor, o homo, quicumque dicis, quod in\n\n\n\n\namore inimicorum non possis imitari dominum tuum. certe\nbeatus Stephanus homo erat et non deus, hoc erat, quod tu,\nsed quod fecit, non fecit nisi donante illo, quem rogas et tu.\nuide tamen, quod fecerit. loquebatur Iudaeis, saeuiebat et\ndiligebat. utrumque debeo demonstrare, et saeuientem et diligentem.\naudi saeuientem. uerba sunt Stephani, quando adloquebatur\nIudaeis: duri ceruice et incircumcisi corde et\nauribus, uos semper spiritui sancto restitistis. quem\nprophetarum non occiderunt patres uestri? audisti\nsaeuientem. alterum debeo ostendere, audi et diligentem. irati\nilli facti et grauius inardescentes et mala pro bonis reddentes\nad lapides concurrerunt et dei famulum lapidare coeperunt.\nhic probo, sancte Stephane, dilectionem tuam, hic te uideamus,\nhic te spectemus, hic uictorem diaboli triumphatoremque cernamus.\necce beatus Stephanus aspiciens illum, qui pro eo\npependit et in ligno crucis figebatur, ille iste ipse lapidabatur.\nille dixit: ignosce illis, pater, quia nesciunt, quid faciunt.\ntu, beate Stephane, quid dicis? audiam et uideam te,\nne forte possim uel te imitari. primum beatus Stephanus stans\norauit pro se et ait: domine Iesu, suscipe spiritum meum.\ncum haec dixisset, genua flexit et genu flexo ait: domine\nIesu, ne statuas illis hoc in peccatum, et hoc dicto obdormiuit.\ns o felix somnus et requies uera, ecce quod est beate\nrequiescere pro inimicis orare.\n\nSed rogo te, Stephane, ut mihi digneris exponere, quid fuit\nhoc, pro te stans orasti et pro inimicis genu flexisti. si enim\n\n\n\n\n\n\npraesentibus esses, hoc sine dubio responderes: pro me stans\noraui, quia pro me, qui recte deo seruiui, in orando et impetrando\nnon laboraui, quia, qui pro iusto orat, non laborat. ideo\nstans pro se orauit. inde uentum est, ut oraret pro Iudaeis,\npro interfectoribus Christi, pro interfectoribus sanctorum, pro\nlapidatoribus suis. quia adtendit nimiam et magnam esse impietatem\nipsorum, quae difficile donari possit, genu flexit\n\nImitemur ergo, fratres dilectissimi, uel in quantum donauerit\ndeus, beatum Stephanum, diligamus non solum amicos\nsed etiam inimicos, quia nihil est, unde sic et peccata redimere\net diabolum uincere et deum placare possimus. denique\nsic ipse dominus dixit: date et dabitur uobis, dimittite\net dimittetur uobis, et iterum: si dimiseritis hominibus\npeccata eorum, dimittet et uobis pater uester\ncaelestis delicta uestra et cetera. uidete, fratres, misericordiam\ndomini nostri. in potestate nostra posuit, qualiter\nin die iudicii iudicaremur. si dimittamus, dimittetur nobis, si\nnon dimittamus, non dimittetur nobis. diligamus ergo, fratres\ndilectissimi, non solum amicos sed etiam inimicos, ut ad tribunal\niudicis aeterni cum secura conscientia ueniamus dicentes:\nda, domine, quia dedimus, dimitte, quia dimisimus. nos fecimus,\nquod iussisti, tu imple, quod promisisti, quod ipse praestabit,\nqui cum patre uiuit et regnat cum spiritu sancto in\nsaecula saeculorum. Amen.\nV. SERMO IN NATALI INFANTUM INNOCENTTUM. Hodie, fratres carissimi, natalem illorum infantium colimus,\nquos ab Herode rege interfectos esse euangelii textus loquitur.\n\n\n\n\n\n\nideo cum summa exultatione gaudeat terra nostra caelestium\nmilitum et tantarum parens fecunda uirtutum. ecce profanus\nhostis numquam beatis paruulis tantum prodesse potuisset obsequio,\nquantum profuit odio. nam sicut sacratissima praesentis\ndiei festa manifestant, quantum contra beatos paruulos\niniquitas abundauit, tantum in eis gratia benedictionis effulsit\nsic enim paulo ante audiuimus, quod, cum Herodes rex Christum\npersequeretur, milia felicium extincta sunt puerorum dicente\npropheta: Rachel plorans filios suos et noluit consolari,\nquia non sunt.s o beata parens triumphalium, inlustrium\npatria bellatorum, tantorum diues pignorum, quasi ad momentum\noculis inspicientium orbari uisa est, numquam tamen indiget\nconsolari nec plorat filios, quos inhibendis luctibus, dum\nperdiderat, adquisiuit. beata es o Bethlehem terra Iuda, quae\nHerodis regis inmanitatem in puerorum extinctione perpessa\nes, quae sub uno tempore candidatam plebem inbellis infantiae\ndeo offerre meruisti.\n\nDigne tamen natalem colimus illorum, quos beatiores aeternae\nuitae mundus edidit, quam quos maternorum uiscerum partus\neffudit, si quidem ante uitae perpetuae adepti sunt dignitatem,\nquam usuram praesentis acciperent. aliorum quidem pretiosa .\nmors martyrum laudem in confessione promeruit, horum in\nconsummatione conplacuit, quia incipientis uitae primordiis\nipse eis occasus initium gloriae dedit, qui praesentis terminum\nposuit, quos Herodis impietas lactantes matrum uberibus abstraxit,\nqui iure dicuntur martyrum flores, quos in medio frigore\ninfidelitatis exortos primas erumpentes ecclesiae gemmas\nquaedam persecutionis pruina decoxit. et ideo dignum est\n\n\n\n\n\n\ninterfectis pro Christo infantibus honoris inpendere caeremonias\nnon doloris, sacramentis uota dare non lacrimis, quia ipse illis\ncausa fuit poenae, qui exstitit et coronae, ipse odii causa, qui\net praemii. parante autem Herode paruulis necem Ioseph per\nangelum admonetur, ut Christum dominum in Aegyptum transferat.\nAegyptus idolis plena erat iam post Iudaeorum persecutionem\net ad occidendum Christum profanae plebis adsensum\nChristus ad gentes idolis deditas transire dignatur et Iudaeam\nrelinquens ignoranti saeculo colendus infertur.\n\nEt quia in scripturis diuinis bonos et iustos uiros semper\npersecutionem malorum sustinuisse cognoscimus, si diligenter\nconsideramus, inuenimus illos maiora supplicia sustinere, qui\nfaciunt, quam ii, qui sustinere uidentur. omnis enim homo,\nqui alium in corpore persequitur, prius ipse in corde persecutionem\nsustinere cognoscitur. nam si etiam illi, quem persequitur,\naliquid de substantia sua tulerit, maius sibi ipse\ndispendium facit, quia nemo habet iniustum lucrum sine iusto\ndamno. ubi lucrum ibi damnum, lucrum in arca, damnum in\ncorde. tulit uestem perdit fidem, adquirit pecuniam perdit iustitiam.\nsed hoc homines ideo faciunt, quia diem nouissimum\nadtendere nolunt. si enim diem mortis suae cogitare iugiter\nuellent, animum suum ab omni cupiditate uel malitia prohiberent.\nsed quod modo nolunt salubriter cogitare, necesse habent postea\nsine ullo remedio sustinere. ueniet enim illis dies nouissimus, ueniet\ndies iudicii, quando eis nec pecuniam licebit augere nec bonis\noperibus se ab aeterna morte poterunt redimere, quia percutitur\netiam ab hac animaduersione peccator, ut moriens obliuiscatur\nsui, qui, dum uiueret, oblitus est dei. ueniet dies iudicii, quando\nmouebuntur fundamenta montium et ardebit terra usque ad inferos\ndeorsum, quando caeli ardentes soluentur, quando sol\n\n\n\n\n\n\nobscurabitur et luna non dabit lumen suum et stellae\ncadent de caelo, quando peccatores et impii mittentur in caminum\nignis et fumus tormentorum illorum ascendet\nin saecula saeculorum. ibi erit fletus et stridor dentium.\nunde ueniet tempus, fratres carissimi, quando nulli bono\nerit male et nulli malo erit bene. ueniet, inquam, nouissima\ndies, quando discernuntur pii ab impiis, iusti ab iniustis, laudatores\ndei a blasphematoribus dei, quando discernentur, ut nulli, *\nsicut dictum est, bono sit male, nulli malo sit bene.\n\nQuare ergo modo non sic forte et modo sic, sed, nunc quod\nest in occulto, tunc erit in manifesto? lege scripturam diuinam,\ningredere mecum, si potes, in sanctuarium dei. forte ibi, si\npossum, docebo te. immo disce mecum ab eo, qui docuit me,\netiam nunc non esse bene malis et melius esse bonis quam\nmalis, quamuis nondum uenerit bonorum plena felicitas nondumque\nuenerit poena malorum nouissima. si legem dei diligenter\nadtendis, forte intellegis mecum non esse bene malis.\nrogo enim te et quaero abs te, tibi quare male est? responsurus\nes mihi: egestas angit, premit difficultas, dolor fortasse\nmembrorum, timor ab inimico. tibi ideo male est, quia pateris\nmala, et bene est illi, qui se ipsum malum patitur? multum\ninterest inter malum pati et malum esse, sed tu, quod pateris,\nnon es. malum enim pateris et malus non es. ille autem\nmalum non patitur et malus est. noli ergo falli. non potest\nfieri, ut tibi male sit, qui pateris malum, et illi bene sit, qui\nest malus. cum enim est malus, putas, quia non patitur et\nmalum, cum patitur se ipsum? tibi male est, quia malum\nalienum pateris in corpore tuo, et illi bene est, qui malum se\nipsum patitur in corpore suo? tibi male est, qui forte malam\nhabes uitam, et bene est illi, qui malam habet animam? esto\n\n\n\n\n\n\n\n\n\n\nbonus, qui habes bona. bonae sunt diuitiae, bonum est aurum,\nbonum et argentum, bonae familiae, bonae possessiones. omnia\nista bona sunt, sed unde facias bene. habeto bona, quae te\nfaciunt bonum, quae te faciunt malum. quae sunt, inquis, ista?\nfac iudicium et iustitiam. bona sunt, quae habes. esto et tu bonus\ninter bona tua. erubesce bonis tuis, noli esse malus in eis, ne\npereas cum eis. ita ergo aurum et argentum distribuit hominibus\nconditor rerum et administrator deus, ut ipsum per se\nnatura et genere suo bonum sit, copia uero eius non extollat\nbonos nec elidat inopia. malos autem, cum offertur eis, excaecat\net, cum aufertur, excruciat, quia et, cum adquiruntur pecuniae,\nfalsam tribuunt laetitiam et, cum perduntur, ueram\ntristitiam derelinquunt.\n\nDiscamus ergo amare ueras diuitias, id est castitatem et\niustitiam et pacem et misericordiam. istae diuitiae dicuntur\niustae, quia bonis meritis iustisque tribuuntur, illae uerae dicuntur\ndiuitiae, quia, quisque eas habuerit, non egebit, dum\niuxta apostolum habens uictum et uestimentum iis contentus\nest. istas ergo diuitias terrenas iniustum est putare diuitias,\nquae non auferunt egestatem. tanto enim magis quisque ardebit\negestate, quanto magis auaritiae eas diligens habuerit\nmaiores. quomodo ergo sunt diuitiae, quibus crescentibus\ncrescit inopia, quae amatoribus suis, quantum fuerint maiores,\nnon adferunt satietatem, sed inflammant cupiditatem? diuitem\ntu putas, qui minus indigeret, si minus haberet, unde\nbene dixit quidam:\ncrescit amor nummi, quantum ipsa pecunia crescit.\ncum pecuniae enim incremento rabies cupiditatis augetur. nam\n\n\n\n\n\n\nomnes auari uel cupidi uelut hydropis morbo aegrotare uidentur.\nquomodo enim hydropicus, quantum plus bibit, tantum\namplius sitit, ita et auarus uel cupidus adquirendo periclitatur\net inquirendo non satiatur.\n\nNos uero, fratres, cogitantes nos peregrinos et hospites esse\nin hoc saeculo hoc tantum, quod ad uictum et uestitum opus\nest, nobis in itinere uitae istius reseruemus et, quantum possimus,\nin aeternam beatitudinem per elimosynam pauperum dirigamus,\nut, cum in die iudicii cupidi et auari pro sterilitate\noperum bonorum audire meruerint: discedite a me, maledicti,\nin ignem aeternum, nos pro bonis operibus audire\npossimus: uenite, benedicti patris mei, percipite regnum,\nquod uobis paratum est a constitutione mundi, quia\nesuriui et dedistis mihi manducare, nudus fui et cooperuistis\nme. ad istam uero beatitudinem nos dominus sub\nsua protectione perducat, cui est gloria in saecula saeculorum.\nAmen.\nVI. SERMO IN NATIUITATE APOSTOLOICUM IACOB ET IOHANNIS. Rogo uos, fratres carissimi, ut (non) moleste accipiatis nec\nnos superfluos iudicetis, quod uos pro amore inimicorum frequentius\ncommonemus. hoc ideo faciamus, quia ad sananda\nuulnera omnium peccatorum nullum medicamentum fortius\nesse cognouimus, nec uobis ineptum esse uideatur, quod aliquotiens\netiam in sollemnitatibus martyrum ad amorem uos\n\n\n\n\n\n\n\n\nprouocemus inimicorum. propterea hoc fieri uolumus, quia omnes\nmartyres per istam perfectissimam caritatem ad coronam martyrii\nperuenisse cognouimus, quod etiam in beato Stephano inpletum\nesse cum ingenti admiratione gaudeamus. diligenter,\nquaeso, adtendite, fratres, et intellegite, quia in omnibus malis\nhominibus uitia potius habere odio debemus, non homines,\ndiligere hominem, odisse uitium. noli propter hominem diligere\nuitium nec propter uitium odisse hominem. homo proximus\ntuus est, uitium inimicus est proximo tuo. tunc amas\namicum tuum, si oderis uitium, quod nocet amico tuo. si\ncredis, bene facis, quia iustus ex fide uiuit. quod abundat\nin rebus humanis, hoc dico. aliquando amico tuo carissimo\ninimicus est aliquis, qui erat amicus amborum. incipiunt\nesse de tribus amicis duo inter se inimici. quid faciat medius,\nqui remansit? unus ex illis, qui se odio habent, uult, ut\noderis cum illo, quem ille odio habet, et haec uerba tibi dicit:\nnon es amicus meus, quia es amicus inimici mei. et quod tibi\ndicit iste de illo, hoc tibi dicit ille de isto. tres enim eratis,\nduo coeperunt esse discordes et remansisti tu solus. si huic\nte iunxeris, illum odio habebis inimicum, si illi, istum, si\nambobus, ambo murmurabunt. ecce temptatio. exspectas forte\na me audire, quid facias. permane amicus amborum. qui discordant\ninter se, concordent per te. mala si aliqua audisti ab\naltero de altero, noli prodere alteri, ne forte postea sint amici,\nqui modo sunt inimici, et proditores suos prodant sibi.\n\n\nSed hoc propter homines dixi, non propter oculos dei. ecce\nnemo te prodit deo. deus est, qui te uidet, qui te iudicat.\naudisti ab irato uerbum, a dolente ac succensente: moretur\nin te. quare proditur, quare profertur? non enim si in te\n\n\n\n\n\n\nfuerit, disrumpet te. dic sane amico, qui uult te facere inimicum\namici tui, alloquere et tamquam aegrotantem animam\nmedicinae lenitate pertracta. dic illi: quare uis, ut sim inimicus\nillius? respondebit: quia inimicus meus est. uis ergo, ut\nsim inimicus illius inimici tui? inimicus esse debeo peccati\ntui. iste, cui me uis facere inimicum, homo est, alius est\ninimicus tuus, cui debeo esse inimicus, si amicus tuus sum.\nrespondebit: quis est alius inimicus meus ? uitium tuum.\nrespondebit: quid est uitium meum? odium, quo odisti amicum\ntuum.\n\n\nEsto ergo similis medico. medicus non amat aegrotantem,\nsi non odit aegritudinem. ut liberet aegrotum, persequitur\nfebrem. nolite amare uitia amicorum uestrorum, si amatis\namicos uestros. sed cui dico, putas, ne facio ego ipse? quod\ndico, fratres mei, facio, si in me facio. primus autem in me\nfacio, si a domino accipio odio uitia mea, cor meum ad sanandum\noffero medico, persequor peccata, quantum possum, gemo\nde illis, confiteor, quia sunt in me, et ego accuso me. qui\nme reprehendebas, corrige te. haec est iustitia, ne dicatur\nnobis: stipulam in oculo fratris tui tu uides et trabem\nin oculo tuo non uides. hypocrita, eice primum trabem\nbem de oculo tuo. ira fistuca est, odium trabes, sed nutristi\nfistucam et fit trabes. ira inueterata fit odium, fistuca\nnutrita fit trabes. ut ergo fistuca non fiat trabes, non occidat\nsol super iracundiam uestram. uides sentisque odio te liuentem\net reprehendis irascentem? tolle e te odium et recte\nreprehendis iram. fistuca est in oculo suo, in tuo trabes est.\n\n\n\n\n\n\net oculus cum trabe quomodo potest uidere fistucam? nescio,\nquo fronte sub ora irascentem reprehendit, qui odium in corde\nreseruat. qui sub ora irascitur et cito irascitur et cito placatur,\nfistucam quidem incurrit, sed statim per paenitentiam eam\nabstulit. qui uero odium perlongo tempore in corde tenuerit,\nnutriendo fistucam in trabem conuertit. trabes est in oculo\ntuo, quia fistucam ibi natam statim tollere noluisti. cum\nilla dormisti, cum illa surrexisti, eam in te ipsum excoluisti,\nfalsis suspicionibus inrigasti, uerba adulantium et ad te uerba\nmala de amico deferentium credendo nutristi, fistucam non\nauulsisti diligentia tua, trabem fecisti.\n\nTolle trabem de oculo tuo, noli odire. fratrem tuum expanescis\nan non expauescis? dico tibi, noli odire et securus es.\nrespondes et dicis mihi: quid est odisse et quid mali est,\nquod odit homo inimicum suum? odisti fratrem tuum, sed\nodium contemnis. audi diuinam scripturam: qui odit fratrem\nsuum, homicida est. ergo si homicida est, non uenenum\nparasti, non ad percutiendum inimicum cum gladio processisti,\nnon ministrum sceleris praeparasti, non locum, non tempus,\npostremum ipsum scelus non fecisti, tantum odisti et prius te\nquam illum occidisti. disce ergo iustitiam, ut non oderis nisi\nuitia hominis. hoc si tenueritis et hanc iustitiam feceritis, ut\nhomines etiam uitiosos sanare malitis potius quam damnare,\nante tribunal aeterni iudicis non pro odio damnandi, sed pro\ncaritate uel pace coronandi feliciter uenietis praestante domino\nnostro Iesu Christo, qui uiuit et regnat cum patre et cum\nspiritu sancto in saecula saeculorum. Amen.\nVII. DE EPIPHANIA. Proxime, fratres carissimi, eius diei redemptionis nostrae\ncelebrauimus sacramentum, quo deus hominem cum infirmitatibus\ninduit. hodie uero illud excolimus, quo se deus in homine\nuirtutibus declarauit pro eo, quod in hac die siue caelo\nstellam ortus sui nuntium praebuit, siue quod in Cana Galilaeae\nin conuiuio nuptiali aquas in uinum conuertit, siue\nquod in Iordanis undis aquas ad reparationem humani generis\nsuo baptismo consecrauit, siue quod de quinque panibus quinque\nmilia hominum satiauit. in quolibet horum salutis nostrae\nmysteria continentur et gaudia. nobis enim ex uirgine natus\nest, quod stella monstrauit. nos in melius esse mutandos\noperis miraculo et aquarum conuersione signauit, nobis remedia\nprouidit ex baptismo, quod in Iordanis alueo praebuit,\nprouocauit. et ideo, fratres carissimi, in omni actu\nnostro stellam fidei praeferamus et in custodiam puritatis\nChristi baptismum celebremus, quia et haec Christi regeneratio\ntuae fidei confirmatio est. insinuauit enim tibi muneris\nsui beneficium per secundae natiuitatis exemplum et, quod facere\nte uoluit, prior fecit.\n\nLegimus Iudaeos diuersa sub lege habuisse baptismata, sed\nnullum ex his contra praeuaricationis malum generalem potuit\nconferre medicinam. et ideo pro absolutione totius mundi indigebant\nregenerationis aquae caelitus sanctificari et, quia per\nuniuersum mundum sacramentum baptismi humano generi opus\nerat, omnibus aquis benedictionem dedit, quando in Iordanis\nalueo unica ac singulari pietate descendit. tunc enim Christum\n\n\n\n\ndominum non tam lauauit unda quam lota est. tibi enim\nChristus nascendo aduenit, tibi uiuendo militauit, tibi moriendo\nconflixit. quem uides pro te mortuum, pro te intellege baptizatum.\nitaque Christus dominus qualis post baptismum talis\nomnino etiam ante baptismum fuit. et ideo praecursor eius atque\nbaptista ita, cum ad eum baptizandus ueniret, alloquitur:\nego, domine, a te baptizari debeo et tu uenis ad me?\nquid euidentius de Christi nondum baptizati puritate, quid\nfortius? ego a te debeo baptizari, id est, qui fons es innocentiae\net plenitudo iustitiae, qui nullo indigens dare scis, nescis\naccipere, ego, inquit, a te debeo baptizari, quia tecum\nexhibes et in te possides puritatis munera et baptismatis\nsacramenta et, quod ego dabo te largiente per gratiam, tu obtines\nper naturam. creaturae interea fit profectus. creatoris\nadtactu membra tinguntur et fluenta ditantur. uitali gratia\nnon corpus ex flumen, sed flumen mutatur ex corpore. descendere\nin se fontem suum felix unda miratur sub uno\nmomento aeterna remedia concipiens et nouandam generationem\nfecunditate parturiens, quod acceperat, hoc reddens et,\nquod non habebat, accipiens.\n\n\nInter haec mirum esset, quod se dominus serui subdidit\nbenedictioni, nisi cruci (se) subdidisset et morti. et ille quidem\npretiosum sibi hominem esse pretii ipsius dignitate perdocuit.\nsed hinc quoque intellegimus, quam grandes apud se\naestimet dominus noster humanorum criminum causas, propter\n\n\n\n\n\n\nquas non angelum, non archangelum, sed misit deum ad terras.\nquam grauis sit peccati, quam dura condicio, prodit\nremedii magnitudo. quanta malorum discussio erit, qua damnabuntur,\nsollicitudo indicat, qua redimuntur.\n\nOmni ergo uigilantia atque diligentia caueamus, ne uulneret\ndiabolus, quod sanauit deus, ne per consensum cordis, per flagitium\ncorporis seruitutem, quam debemus domino magis exhibere,\npraebeamus inimico. et quidem si quis uiolentus ac\npraepotens aliquid de facultate nostra ac proprietate rapuisset,\nnonne dignum summo odio duceremus, nonne merito tamquam\nhostem detestaremur? et quo tandem animo diabolo per peccatum\nconsentimus, qui nobis substantiam non uult auferre,\nsed uitam, non terram fraudare, sed caelum, non fines possessionis\nangustare, sed infinita spatia aeternitatis? inter haec o\nhomo, si dignitatem facturae tuae, si pietatem circa te domini\ntui uolueris aestimare de pretio, poteris non dubitare de regno.\n\nIllud, fratres carissimi, quod die tertia nuptias factas in Cana\n. Galilaeae et quod aquam in uina conuersam fuisse modo, cum\neuangelium legeretur, audiuimus, uideamus, quae sunt illae\nnuptiae. hic adquisitio uel reparatio nostra uotis et festis\nnuptialibus demonstratur, sicut in alio loco cum choro et symphonia\nreditus filii iunioris excipitur. sex autem hydriae sunt\nsex mundi huius aetates, prima ab Adam usque ad Noe, a Noe\nusque ad Abraham, ab Abraham usque ad Dauid, a Dauid\nusque in transmigrationem Babylonis, a transmigratione Babylonis\nusque ad Iohannem baptistam. quibus temporibus non\ndefuit prophetia de Christo, per quas iusti figuram et typum\ndomini praetulerunt. capiunt uero metretas binas uel ternas,\n\n\n\n\nquia fidem intra se continent trinitatis. sed uideamus, quid\ndicit sermo diuinus. ipsa sacra tractemus euangelii oracula.\n\nIn Cana Galilaeae aquam in uina conuertit et latentem sub\nhomine dominum operum uirtute detexit. et die, inquit,\ntertia. nuptiae fiebant. sed quae sunt istae nuptiae nisi\ngaudia salutis humanae? quare die tertia? siue quia nobis\nmysterium trinitatis ostendit, siue quod die tertia resurrexit.\nitaque tamquam sponsus procedens de thalamo suo descendit\nad terras et ecclesiae ex gentibus congregandae suscepta incarnatione\niungendus. cui quidem ecclesiae, quae utique nos\nsumus, et arras et dotem dedit. arras dedit, quando nobis est\nex lege promissus, dotem dedit, quando pro nobis immolatus\nest. et alio modo hoc potest accipi, ut arras praesentem\ngratiam, dotem intellegamus uitam aeternam. uideamus, quid\nagit in Cana Galilaeae. hic iam prodant nobis deum stupenda\nmiracula.\n\nStatuuntur hydriae capientes metretas binas uel ternas. inplentur\nhydriae. mutantur subito aquae homines postmodum\nmutaturae et, dum in melius mutantur, uelut baptismatis uim\nloquuntur. quodam modo in illis similitudo regenerationis exprimitur\net, dum aliud ex alio efficiuntur, dum in speciem\ngratiorem inferior creatura transfertur, mysterium secundae\nnatiuitatis aperitur. nihil in ipsis aquis de sua quantitate inminuitur\net, dum in se manerent, a se omnino nobili commutatione\ndegenerant. pereunt substantiae suae, adquiruntur\nalienae. fortior tenui materiae adquiritur sapor et occulta\n\n\n\n\n\n\nfluentis leuibus uirtus infunditur et aquarum natura inebriatur\nac sic nouo more creatoris sui potentiam confitentur. quis\npotest ista conuertere nisi qui potuit et creare?\n\nDeficiente ergo uino dicit ad legum mater eius: uinum\nnon habent. primo loco requiramus, quod fuit uinum, quod\ndefecisse dicitur, et quid sit aliud uinum, quod mirabiliter\npraeparatur, quod architriclinus melius esse pronuntiat dicens:\nomnis homo primum bonum uinum ponit et, cum inebriati\nfuerint, id, quod deterius est. tu uero seruasti\nbonum uinum usque nunc. uinum multis locis accipimus\ndiuina praecepta et scripturas sanctas meracissimum uigorem\ncaelestis sapientiae continentes, quibus ad amorem domini incalescant\nsensus et inebriantur affectus, secundum illud, quod\nde sapientia dictum est: parauit mensam suam, miscuit\nuinum suum in cratere. scripturarum ergo diuinarum\nuirtus, si quando alicuius interiora repleuerit, dicere poterit\ncum propheta: potasti nos uino conpunctionis, et: poculum\ntuum inebrians quam praeclarum est. operante\nergo Christo in Cana Galilaeae uinum defecit et uinum fecit,\nid est umbra remouetur et ueritas praesentatur, lex recedit,\ngratia succedit, carnalia spiritalibus commutantur, in nouum\ntestamentum obseruatio uetusta transfunditur, sicut beatus apostolus\ndicit: uetera transierunt et ecce in Christo facta\nsunt omnia noua. quomodo autem hydriae illae inpletae\naqua nihil minuunt ex eo, quod erant, et tamen incipiunt esse,\nquod non erant, ita lex non periuit per aduentum Christi absoluta,\nsed profecit. uino ergo deficiente uinum aliud ministratur.\nbonum quidem est uetus testamentum, sed sine spiritali intellectu\neuanescit in littera, nouum uero odorem uitae reddidit in gratia.\n\n\n\n\n\n\n\nCum haec ita sint, architriclinum ipsum praepositum in\ndomu sponsi uideamus, quem sentire possimus. et quem alium\nnisi beatum Paulum intellegere debemus, qui post legis acceptionem\nnoui testamenti mysteriorum suauissimo uel odore uel\ngustu et spiritalium sensuum fraglantia repletus et inebriatus\nexclamat et laudat: tu seruasti bonum uinum usque adhuc.\nuideamus tamen, quem ad modum ipsum uinum laudat:\nnec oculus, inquit, uidit nec auris audiuit nec in cor\nhominis ascendit, quae praeparauit deus diligentibus\nse. ecce uera, ecce praedicanda miracula, quae in nobis operantur,\nquando de pessimis bonos fecit, de superbis humiles,\nde inhonestis castos, de sectatoribus saeculi amicos dei. quae\npotest maiora exercere miracula, quam quando hominem uermem\net putredinem dignatur in statum angelicum promouere,\nde terrenis in caelestibus collocare et in gratiam suae adoptionis\nadsumere, quod ipse praestare dignetur, qui cum patre et spiritu\nsancto uiuit in omnia saecula saeculorum.\nVIII. DE EPIPHANIA DOMINI AD MISSAM AUT IN NATALI LUCIANI MARTVRIS. Sollemnitatem, quae est de domini nostri natiuitate, fratres\ncarissimi, ea fide celebrauimus, qua ex hoc homine deus natus\nest. hanc ergo ea obseruatione ueneremur, qua deus in homine\ndeclaratus est. illic in infirmitatibus absconditur, hic\nuirtutibus reuelatur. hodie enim magos ab oriente uenientes\nusque ad locum geniti saluatoris stella Christum quaerentibus\n\n\n\n\n\n\nmonstratura perduxit. spectetur sub humili tugurio sacra natiuitas.\nadoratur in pannis, qui fulget in stellis. adoratur in\npannis, id est sub abiectione corruptionis humanae inuiolata maiestas.\nreuelatur innuente mysterio diuinae misericordiae magnitudo\nin eo, quod ad Christum primum Aethiopes, id est gentiles\ningrediuntur. gentium primitiae consecrantur in agnitionem\nueritatis, synagogam Iudaeorum praecedit ecclesia gentium\npeccati exuta nigritudine et fidei induenda candore. haec itaque\nin praesepio salutem nostram expetit. quid est hoc, quod in\npraesepe salutem nostram expetit? id est fera prius infidelium\npopulorum multitudo intra ecclesiae stabulum recepta mansuescit.\nIudaei quidem gloriantur cultum penes se esse diuinum,\nsed primi legati gentium uident Christum. quare primi?\nquia sanus Christiani oculus lucem sequitur, Iudaeorum uero\ncorruptus intuitus ipsa luce subfunditur et aeger obtutus inlato\nlumine magis tenebrescit.\n\nInterea beata legatio perductam se ad sacra cunabula radio\ndesuper currente miratur. extrema gens bono publico prima\nfruitur. quam stupenda dignatione inter amplexus genetricis\nincluditur, qui terram caelumque conplectitur, in sinu matris\nlatet, qui regnum patris excedit. per simplex officium spiritale\nreuelatur arcanum, humanitas cernitur, diuinitas adoratur. exhibent\naurum et tus et myrram plus in mysteriis quam in\nconscientiis offerentes. in auri munere regia dignitas, in turis .\nuapore diuina maiestas, in myrrae specie sepelienda demonstratur\nhumanitas. ac sic trinitatem oblationis numerus loquitur,\nunitatem deuotio una testatur.\n\nAc per hoc peruigili intentione cordis caelum studeamus\naspicere, si ad Christum cupimus peruenire. dirigat nobis\n\n\n\n\nsemitas uitae perfectae stella iustitiae. ei, qui dixit: non apparebis\nin conspectu meo inanis, offeramus aurum fidei,\npietatis aromata, castitatis holocausta. spiritalem myrram\nhabeamus in nobis, quae ita animas nostras condiat, ut inlaesas\na peccati corruptione custodiat. mutemus uiam, si peruenire\noptamus ad patriam, utique ad patriam caelestem. hoc sit inter\nutrumque commercium, ut illius nobis proprietatem usu istius\nconparemus, ut, sicut uita aeterna uitae istius praemium erit,\nita laboremus, ut illius ista sit meritum. illud autem, quod\nait euangelista, magos admonitos esse in somnis, ne redirent\nad Herodem, sed per aliam uiam ad regionem propriam remearent,\nhoc ergo nobis spiritaliter praecipitur, ut per aliam\nuiam, id est per aliam conuersationem reuertamur ad patriam.\n\nForte aliquis requirit, quomodo id fieri possit. qui hoc\nscire desiderat, audiat prophetam dicentem: deuerte a malo\net fac bonum, inquire pacem et sequere eam. hoc enim\nordine per aliam uiam reditur ad patriam. nam quia per\nsuperbiam cecidimus in mundum, oportet, ut per humilitatem\nredeamus ad paradisum. per cupiditatem ad seruitium diaboli\nuenimus, per misericordiam ad Christum dominum redeamus.\nper uoluptatem atque luxuriam durissimum iugum diaboli sustinuimus,\nper caritatem atque iustitiam leue iugum Christi suscipere\nfestinemus, ut, qui per uias infidelitatis atque nequitiae\ndiabolo infeliciter seruientes ab angelorum societate discessimus,\nper uias bonitatis ac fidei redire ad patriam principalem\nstudeamus.\n\nSi hoc ordine uias mortiferas relinquentes uias uitae aeternae\ntenere noluerimus, de sinistra translati ad dexteram magorum\n\n\n\n\n\n\nitinera fideliter ac feliciter possimus imitari. quasi non tibi\nuidetur iam per aliam uiam ad patriam remeare, qui prius\nsolebat res alienas tollere et nunc cupit suas misericorditer\nerogare? non tibi uidetur per aliam uiam incedere, qui fuit\nadulter et est castus, qui fuerat ebriosus et est sobrius, qui\nsolebat maledicere et benedicit, qui fuerat inuidus et est benignus?\nsi enim orationibus simul et bonis operibus deo auxiliante\ncontendimus hoc ordine conuersationum nostrarum itinera\nin Melius commutare, ad aeternam beatitudinem poterimus\nperuenire praestante domino nostro Iesu Christo, qui uiuit et\nregnat in saecula saeculorum. Amen.\nVIIII. DE EPIPHANIA. Quod uobis de hesterna festiuitate propter laborem uigiliarum\nreseruauimus, nunc, si iubetis, oportunius audire potestis.\nproxime, fratres carissimi, natalem domini saluatoris exegimus,\nquo nobis natus in tempore est omnium saeculorum ac temporum\nantecessor et conditor. hodie uero per documenta certissima\ndeus in homine declaratus est, siue quod stellam de caelo\nortus sui nuntium praebuit, quam sequentibus magis usque ad\nsusceptae infantiae ueneranda cunabula praeuiam fecit, siue\nquod in Iordanis alueo aquas omnibus gentibus ad salutem\nhumani generis suo baptismate consecrauit — eas enim ille\nomnibus aquis purior non tam sanctificandus quam sanctificaturus\nintrauit —, siue haec eadem illius miraculi dies sit, qua\n\n\n\n\nprimum in Cana Galilaeae in conuiuio nuptiali aquas in uina\nconuertit. quo miraculo indicat hoc utique, quod gentes uniuersas\nin aquarum similitudinem sensu uanissimo ac leuissimo\ndefluentes mutaturus est ad uerum prudentiae spiritalis saporem\net ad meram uerae fidei ueritatem. quolibet horum trium\nsalutis nostrae mysteria continentur et gaudia. nobis enim\nuel ex uirgine natum est, quod stella monstrauit nobis, uel\nex baptismo concessum est, quod in Iordanis alueo consecrauit.\nnos quoque in melius esse mutandos operis miraculo praemonstrauit,\nquando aquas in uina conuertit.\n\n\nIpsi autem magi, qui ad illa caelestis pueri ueneranda cunabula\nstellae indicio peruenerunt, quid aliud expresserunt in\nillis muneribus nisi fidem nostram? in eo enim, quod tria offerunt,\ntrinitas intellegitur, in eo uero, quod tres sunt et\nsinguli singula offerunt, in trinitate unitas declaratur. per\naurum rex ostenditur, de ture deus dinoscitur, per myrram,\nquae condiendis corporibus apta est, sepultura crucifigendi\nhominis praedicatur. secundum haec, carissimi, nos quoque\npersonam magorum spiritalibus imitemur obsequiis. in primis\ntam diu quaeramus Christum, donec illum inuenire mereamur.\nducatum nobis praebeat uelut stella caeli lux fidei. haec illum\nnobis ostendat non iam in praesepio uagientem, sed in summa\ncaeli arce dominantem, non in matris gremio, sed in patris\nsolio adorandum, nec ulterius in humilitate iudicandum, sed ad\n\n\n\n\niudicium cum maiestate uenturum. sit quasi trium munerum\noblatio trinitatis perfecta confessio. credatur a nobis unitas\nsine confusione coniuncta, trinitas sine separatione distincta.\npater et filius et spiritus sanctus unus deus credantur, tres\npersonae et non tres substantiae. quantum autem ad caelestis\nnaturae ordinem pertinet, in patre et filio et spiritu sancto\nita confitenda est una diuinitas, ut nec singularis putetur in\ntrinitate persona nec triplex in unitate substantia, sed ita adsignetur\npluralitas unitati, ne subtrahatur aequalitas trinitati, et,\nlicet intromittatur in una diuinitate numerositas, non sit tamen\nrecipienda diuersitas. ita ergo fidelium cordibus disponendus\nest dei cultus, ut non admittatur uel in unitate separatio uel\nin trinitate permixtio.\n\nProxima. enim est ab hac die, fratres carissimi, sacri natalis\ndies. tunc dominus natus est, nunc baptizatus, tunc nos genuit\nad uitam, nunc regenerauit ad salutem. tunc Adam suscepit\nperditum, nunc abluit peccatorem. uenit ergo ad baptismum,\nsicut scriptum est. sed quid ablueret, qui erat mundus?\nutique ut mundus ablueret inmundos. illum ergo currentes\naquae tunc infundebant, sed peccata nostra secum portabant.\nde illo guttae baptismatis fluebant, sed nostra in guttis crimina\ndefluebant.s o misericordia simul et potentia domini! necdum\neramus in mundo et iam abluebamur in baptismo. mundati\n\n\n\n\n\n\n\n\nab illo sumus antequam nati. nam ipsa fuit baptismatis ratio,\nut aquae, quae purgaturae nos erant, ab illo antea purgarentur.\net cum ascendisset, inquit scriptura, de aqua, uidit caelos\napertos. numquid ei tunc caelum apertum fuerat, cuius oculi\ncaelorum interiora cernebant? sed ideo caelum aperitur, ut\nmysterium in hoc baptismatis declaretur, quia, quando homo\nde baptismo egreditur, tunc ei ianua regni caelestis aperitur.\nillud uero quale est, quod magi ueniunt ad dominum natum,\nimmo ducuntur? positum in praesepio uident nec apud sensus\neorum humilitas natiuitatis reuerentiam diuinitatis inminuit\nadorant corporibus, honorant muneribus, uenerantur officiis,\noculis uident hominem et deum obsequiis confitentur. uidebant\nenim in eo, qui natus fuerat, plus esse, quod intenderent\nanimi hominum, quam quod oculi praeuiderent. dominus, qui\ntunc corporaliter natus fuerat, per ipsum omnia nata erant,\nquidem uidebatur in praesepio, sed dominabatur in caelo, intra\ncorpusculum erat, sed intra se omnia continebat. natus quidem\nex matre fuerat, sed matrem suam prius ipse creauerat.\net ideo magi se humiliabant, quia famulari astra cernebant,\ndeum esse cognouerunt, cui caelestia seruiebant. et idcirco\netiam ipsa eorum munera diuino mysterio plena erant. aurum\nnamque, ut audistis, et tus et myrram obtulerunt. triplicum\nergo munerum numero triplex significatio continetur. in ture\nobtulerunt dei honorem, in auro regiam dignitatem, in myrra\ncorporis sepulturam.\n\n\n\n\n\n\nOfferamus ergo et nos, fratres dilectissimi, sancta et sincera\nmunera deo nostro, fidem, caritatem, patientiam, mentes humiles,\nprobos mores, animas.deo habitatore condignas. haec\nsunt enim placita deo dona, haec grata munera, quae illi quidem\nofferuntur, sed offerentibus prosunt. nulla enim re, nullo\nmunere eget, sed hoc illi optimum munus est, ut causas habeat\nmunerandi. nihil amplius a nobis exigit, nihil amplius\npetit nisi salutem animae nostrae. omnia enim sibi praestari a\nnobis putat, si ita nos egerimus, ut nobis ab illo cuncta praestentur\nauxiliante domino nostro Iesu Christo, qui cum patre\nuiuit et regnat in omnia saecula saeculorum. Amen.\nX. DE NATALI SANCTI FELICIS. Ad inluminandum humanum genus multas, fratres dilectissimi,\nin hoc mundo spiritales lucernas dominus noster accendit,\nut scilicet inlucescente per sanctos uiros caelesti religione\natque doctrina neminem omnino errorum tenebrae inuoluerent,\nqui ueritatis lumen uidere uoluisset. quae autem istae sunt\nlucernae, quas ad destituendam atque inlustrandam infidelitatis\ncaliginem dominus noster indulsit? primum patriarchas, deinde\nprophetas, postea apostolos, postremo omnes ecclesiarum omnium\nsacerdotes, inter quos praeclaram ac praecipuam lucernam\nsanctae recordationis dominum Honoratum huic ciuitati pietas\ndiuina concessit, quem supra candelabrum huius ecclesiae, ut\nomnibus luceret, eleuare dignatus est, qui, quamuis huic\n\n\n\n\n\n\nciuitati peculiari operum suorum claritate refulserit, ad omnia\ntamen loca atque uel nominis sui opinione peruenit, meritorum\nsuorum lucem perfudit. cuius dum recolimus inexpugnabilem\nin operibus fidem, mirabilem in contemptu mundi rigorem,\nsingularem in misericordia caritatem, indubitanter credimus\neum inplere etiam non inpleta passione martyrium.\n\nNon enim martyrium sola sanguinis consummat effusio nec\nsola dat palmam exustio illa flammarum. peruenitur non solum\noccasu, sed etiam contemptu corporis ad coronam. absque\niniuria sanctorum in persecutionibus defunctorum dicere\nliceat: carnem adflixisse, libidinem superasse, auaritiae restitisse,\nde mundo triumphasse pars magna martyrii est. nos\nuero, fratres dilectissimi, si ad consortium uel sacerdotum uolumus\nperuenire, de imitatione martyrum cogitemus. debent\nenim in nobis aliquid de suis uirtutibus recognoscere, ut pro\nnobis dignentur domino supplicare. si enim tormenta, quae\nsancti martyres pertulerunt, sufferre non possumus, uel contra\nmalas concupiscentias ipsis intercedentibus repugnemus. et\nquia non desunt cottidiana peccata, non desint etiam cottidiana\nremedia.\n\n\nNemo se credat aliquam felicitatem uel aliquod uerum gaudium\nin hoc saeculo possidere. beatitudo praeparari hic potest,\npossideri non potest. duo sibi tempora ordine suo succedunt,\ntempus flendi et tempus ridendi. nemo se circumueniat,\nfratres, non est in hoc mundo tempus ridendi. scio, fratres,\nquia omnis homo gaudere desiderat, sed non ibi quaerunt gaudium,\nubi oportet inquiri. uerum gaudium in hoc mundo nec\nfuit nec est nec esse poterit. sic enim dominus in euangelio\n\n\n\n\nsuos discipulos admonuit dicens: in hoc mundo pressuram\nhabebitis, et iterum: mundus gaudebit, uos autem tristes\neritis. sed tristitia uestra conuertetur in gaudium.\nac sic in hac uita cum labore et dolore, quod bonum est, auxiliante\ndomino faciamus, ut in futuro saeculo bonorum fructus\ncolligere cum gaudio et exultatione possimus secundum illud:\nqui seminant in lacrimis, in gaudio metent.\n\nIn hoc itaque mundo, fratres carissimi, per peccatum primi\nhominis de beata paradisi sede proiecti et quasi in exilio missi\nsumus ac sic in hoc saeculo patriam non habemus, sicut et\napostolus dicit: dum sumus in hoc corpore, peregrinamur\na domino. non ergo requiramus gaudium in hoc mundo,\nquia, sicut supra dictum est, uerum gaudium comparari hic\npotest, possideri non potest. non requiras in uia, quod tibi\nseruatur in patria. et quia contra diabolum Christo duce necesse\nest pugnare cotidie tibi, praemium non requiras in proelio,\nquod tibi seruatur in regno. non requiras in pugna, quod\ntibi seruatur, cum fuerit perfecta uictoria. magis illud adtende,\nquod apostolus dicit: omnes, qui uolunt pie uiuere\nin Christo, persecutionem patiuntur, et iterum: per\nmultas enim tribulationes oportet nos intrare in regnum\ndei.\n\nIta ergo deo donante agere debemus, ut ad principalem\npatriam peruenire feliciter mereamur, ubi nos parentes nostri,\npatriarchae, prophetae et apostoli suscipere uel uidere desiderant,\nubi etiam ciues nostri, angeli et ciuitas illa caelestis Hierusalem\net rex ciuitatis illius Christus expansis nos caritatis\nbrachiis exspectant, ut ad ipsos prostrato diabolo pleni bonis\noperibus festinemus. scitis enim, fratres, quia omnes negotiatores\net quicumque iter agentes in uia sunt solliciti, ut in\n\n\n\n\n\n\npatria possint esse securi, et tunc habent ueram laetitiam,\nquando cum magno lucro peruenire mereantur ad patriam.\nita et nos, dilectissimi fratres, praeparemus tunc animas nostras\nad gaudium, quando peruenire meruimus ad Christum. interim\nmodo gaudeamus in spe uerum gaudium postea habituri in re.\nquod peius est, multi sunt, qui peruerso ordine de uoluptate et\ndeliciis et luxuria saeculi huius gaudere se credunt. sed quod\nin gaudio uidentur serere, necesse illis erit cum lacrimis et\nluctu recipere, quia non mentitur ille, qui in euangelio dixit:\nuae uobis, qui ridetis nunc, quia lugebitis et flebitis.\nsic enim fecit ille diues infelix, qui purpura induebatur et\nbysso. gaudium quidem habuit in mundo, sed flammas inuenire\nmeruit in inferno. Lazarus, qui iaeebat ad ianuam eius,\ntristitiam habuit in uia, sed uerum gaudium recepit in patria.\n\nNos uero, fratres carissimi, quantum possimus, dei misericordiam\ndeprecemur, ut nobis ita amorem uitae aeternae inspirare\ndignetur, ut plus patriam uelimus amare quam uiam\net amplius de futuro quam de praesenti saeculo cogitemus et\nsic semper in exilio mundi istius agere studeamus, ut ad futurum\niudicium cum libera et secura conscientia ornati bonis\noperibus peruenire possimus praestante domino nostro, cui est\nhonor et inperium in saecula saeculorum. Amen.\nXI. ADMONITIO DE DIE IUDICII. Rogo uos, fratres carissimi, et cum grandi humilitate admoneo,\nut mihi nullus ex uobis succenseat aut forte\n\n\n\n\n\n\nincongruum me uel superfluum iudicet, quare nobis tam frequenter\ntremescendum et utiliter expauescendum diem iudicii insinuare\ncontendo. si quis est, cui forte in hac parte displiceam, consideret\npericulum meum et audiat dominum per prophetam\nsacerdoti terribiliter comminantem: si non adnuntiaueris\niniquo iniquitatem suam, sanguinem eius de manu\ntua requiram, et iterum: ela ma, ne cesses, quasi tuba,\ninquit, exalta uocem tuam et adnuntia populo meo\npeccata eorum. sed forte aliquis dicat: quare nobis tam\ndura adsidue praedicantur? quia melius est hic paruam amaritudinem\nsustinere et postea ad aeternam dulcedinem peruenire,\nquam hic habere gaudium falsum et illic sustinere sine\nfine supplicium. audite, fratres, non me, sed dominum in euangelio\ndicentem: beati, qui lugent nunc, quoniam ipsi\nconsolabuntur, et: uae uobis, qui ridetis nunc, quia\nflebitis et lugebitis. et hoc adtendite, fratres, quia omnes\ncarnales medici, quotiens ad eos, qui in corpore aegrotare uidentur,\nueniunt, omnia, quae eis delectabilia esse uidebantur,\nabscidunt et, quod dulce est, ad integrum interdicunt. aliquotiens\netiam frigidum accipere non permittunt, interdum et\namarissimas potiones bibere cogunt et asperissimis uel acutissimis\nferramentis eorum uulnera frequenter intercidunt. hoc\nergo, quod pro sanitate carnales medici faciunt corporum, pro\nanimarum salute spiritales medici exercere contendunt.\n\nHaec ergo cogitans, fratres dilectissimi, et tam pro mea\nquam pro uestra salute rationem me redditurum esse ante tribunal\naeterni iudicis non ignorans uolo ego aspera quidem\nsed salubria nobis medicamenta ingerere, ut uobiscum postea\n\n\n\n\n\n\nin angelorum consortio perpetua merear incolumitate gaudere.\net haec quidem non ideo suggero, quod uos admonitiones nostras\nsenserim non libenter accipere, sed, quia me necesse est\net pro uestra et pro mea salute frequentius praedicare, studeo\nuestros animos et ad tremendum iudicium et ad desiderandum\nexcitare praemium [exercere], ut exceptoria sancti pectoris\nuestri ad recondendam spiritalem uindemiam, sicut semper fecistis,\nauxiliante domino feliciter praeparetis. quotiens nobis\ndurum aliquid praedicamus, non hoc ideo dicimus, quia a\nuobis taliter aliquid fieri suspicemur, sed ideo etiam illa,\nquae non facitis, denuntiamus, ut illa, in quibus forte praeuenti\nfueritis, sanare possimus. solet enim fieri, ut, dum\nmaiora timentur, celerius minora caueantur. quo modo enim\ntheriaca bibitur, ne corporibus possint praeualere uenena, ita\naustera praedicatio ingeritur, unde animarum praeparentur\nantidota.\n\nCertum est, fratres carissimi, quod, si beneficia dei nostri,\nquae nobis nullis praecedentibus meritis nostris conlata sunt,\nadsidue cogitemus, peccata nobis aut non dominantur aut, si\nforte subrepserunt, cito per paenitentiam corriguntur. quis\nenim uel mente concipere, non dicam uerbis possit exponere,\nquanta ista sunt circa nos beneficia dei nostri. fecit enim\nnos, cum non essemus, reparauit nos postea, cum perissemus.\nmortem suscepit, pretioso nos sanguine liberauit, ad inferna\ndescendit, faucibus nos aeternae mortis eripuit, caelorum nobis\npraemia promisit. haec omnia, fratres carissimi, pio et benigno\n\n\n\n\nanimo cogitantes, quantum possimus, cum ipsius adiutorio\nbeneficiis eius uicem rependere festinemus. non reddamus\nmala pro bonis, sed, quantum possimus, uoluntati illius obtemperare\ntotis uiribus innitentes studeamus fideliter, ut praecepta\nillius magis nobis pariant de sequacitate remedium, quam de\ntransgressione iudicium.\n\nNam quid faciemus, fratres carissimi, in illo metuendo\niudicii die, cum tremente Mundo dominus praecinentibus\nangelorum buccinis in illo maiestatis suae throno circumdatus\ncaelestis militiae luce consederit ibique de terrae gremio\net antiquo puluere suscitatum humanum genus adstante\ntestimonio ad conscientias singulorum positis in conspectu peccatorum\npoenis iustorumque praemiis rationem uitae coeperit\npostulare et plus iam iustus quam misericors seueritate iudicis\ncontemptae misericordiae reos coeperit accusare et dicere:\nego te homo e limo manibus meis feci, ego terrenis artibus\nspiritum infudi, ego tibi imaginem nostram similitudinemque\nconferre dignatus sum, ego te inter paradisi delicias collocaui.\ntu uitalia mandata contemnens deceptorem sequi quam dominum\nmaluisti. sed antiqua praetereo. motus postea misericordia,\ncum expulsus de paradiso iure peccati mortis uinculis tenereris,\nuirginalem uterum sine dispendio uirginitatis pariendus introiui.\nin praesepio expositus et pannis obuolutus iacui, infantiae\ncontumelias humanosque dolores, quibus tibi similis fierem,\nad hoc scilicet, ut te mihi similem facerem, tuli. inridentium\npalmas et sputa suscepi, acetum cum felle bibi. flagellis\n\n\n\n\ncaesus, uepribus coronatus, adfixus cruci, perfossus uulnere, ut tu\neripereris a morte, animam meam inter tormenta dimisi. en\nclauorum uestigia, quibus adfixus pependi, en praefossum uulneribus\nlatus. suscepi dolores tuos, ut tibi gloriam meam\ndarem. suscepi mortem tuam, ut tu uiueres in aeternum.\nconditus iacui in sepulcro, ut tu regnares in caelo. cur, quod\npro te pertuli, perdidisti? cur, ingrate, redemptionis tuae\nmunera rennuisti? non ego de morte mea queror. redde mihi\nuitam tuam, pro qua animam dedi, redde mihi uitam tuam,\nquam uulneribus peccatorum indesinenter occidisti. cur habitaculum,\nquod mihi in te sacraueram, luxuriae sordibus polluisti,\ncur corpus iam meum inlecebrarum turpitudine maculasti,\ncur me grauiore criminum tuorum cruce quam illa,\nin qua quondam pependeram, adflixisti? grauior enim apud\nme peccatorum tuorum crux est, in qua inuitus pependi, quam\nilla, quam nolens tui misertus mortem tuam occisurus ascendi.\ncum essem inmortalis, commutabilis pro te homo factus sum.\ncum essem inpassibilis, pro te pati dignatus sum. sed tu\ndespexisti in homine deum, in infirmo salutem, in uia reditum,\nin iudice ueniam, in cruce uitam, in suppliciis medicinam.\n\nUt ergo istam terribilem increpationem possimus euadere,\nquotiens nobis qualiacumque peccata subrepserint, sine aliqua\ndissimulatione festinemus ad paenitentiae medicamenta confugere,\nut ab auditu malo liberati ad aeternam mereamur indulgentiam\nperuenire praestante domino nostro Iesu Christo,\ncui est honor et imperium cum patre et spiritu sancto in\nsaecula saeculorum.\nXII. DEMONITIO. Modo, fratres carissimi, cum diuina lectio legeretur, audiuimus\nbeatum apostolum terribiliter nos et salubriter admonentem.\nsic enim ait: omnes nos manifestari oportet ante\ntribunal Christi, ut referat unusquisque propria corporis\nsui, prout gessit, siue bonum siue malum. quam\nrem etiam dominus in euangelio denuntiat dicens: filius\nhominis uenturus est in gloria sua cum angelis suis\net tunc reddet unicuique secundum opera sua. diligenter,\nquaeso, adtendite, fratres carissimi, et mecum pariter\nexpauescite, quia non dixit, quod reddet unicuique secundum\nmisericordiam suam, sed secundum opera eius. hic enim est\nmisericors, ibi iustus est. nam quod non statim uindicat in\npeccatores, patientia est, non neglegentia. non ille potentiam\nperdidit, sed nos ad paenitentiam reseruauit. unde ualde timendum\nest, ne, quantum diutius exspectat, ut corrigamur,\ntanto grauius uindicet, si emendari noluerimus.\n\n\n\n\n\nCum haec ita sint, scire et intellegere debemus, fratres\ncarissimi, nihil nobis esse salubrius, quam ut damnatis omnium\nrerum praesentium uoluptatibus id potius cogitemus, quando\nerimus de hoc saeculo transituri uel quando tabernaculum\nnostri corporis ultimo die superueniente deposituri et iterum\nillud resurrectionis tempore recepturi, ut cum eodem recipiamus,\nprout gessimus, siue bonum siue malum. et ideo rogo\nuos, fratres, ut cotidie id potius cogitemus, quales erimus in\ndie iudicii purissimis angelorum conspectibus offerendi et aeterno\niudici rationem de libris conscientiae reddituri. remotis\nenim omnibus probationibus certum est in die illa ipsum ante\nse hominem constituendum et ipsam sibi animam de cordis\nspeculo demonstrandam et testes contra eam non deforis aliunde,\nsed intus de ipsa anima proferendos. adicienda erunt\nnon aliqua peregrina, sed nimium nota testimonia, id est opera\nsua. ordinabuntur ante infelicem animam peccata uel crimina\nsua, ut eam et conuincat probatio et confundat agnitio secundum\nillud, quod scriptum est: arguam te et statuam illam\ncontra faciem tuam. quicumque se, modo dum liceat,\nemendare neglexerit, ante illum caelestem populum primum\nexcepturus erit de confusione supplicium et anima, quae modo\nper paenitentiam conpendiosa transactione peccatorum suorum\n\n\n\n\n\n\nputridines curare dissimulat, ante illud tribunal metuendum\nsine ullo remedio in perpetuum uulnerata remanebit.\n\nQuae cum ita sint, bene nobiscum ageretur, si iam sic\nnunc paeniteremus super malis nostris, quomodo tunc sine ullo\nremedio paenitebimus, si foeditates et confusiones nostras,\nquem ad modum tunc uisuri sumus, sic eas iam nunc uidere\net horrere possemus. o si iam nunc faciem peccatricis animae\nliceret oculis corporis intueri et conscientiae nostrae uultum\nin oculorum praesentiam permitteremur adducere! quod si liceret,\nnec dici potest, quanto studio quantoque metu urgueremur\nfoedata conponere, maculata detergere, uulnerata curare.\nideoque, quia non possimus oculis corporis, inspiciamus nos,\nin quantum possimus, uel oculis cordis et nunc conscientias\nnostras ante conspectum interioris hominis constituamus. ipsi\nnosmet ipsos castigemus, ipsi nobiscum rationem de cotidiana\nconuersatione faciamus. alloquatur se in secretis cordis unaquaeque\nanima et dicat: uideamus, si hunc diem sine peccato,\nsine inuidia, sine obtrectatione, sine murmuratione transegi,\nuideamus, si hodie, quod ad profectum animae pertinet, operatus\nsum. puto, quod hodie mentitus sum, per iram uel\n\n\n\n\nconcupiscentiam uictus sum nec alicui bene feci nec postremo\nmetu aeternae mortis ingemui. quis mihi reddet hanc diem,\nquam in uanis rebus perdidi, quam cogitationibus obnoxiis pessimisque\nconsumpsi?\n\nAc sic, fratres, de omnibus neglegentiis nostris conpungamur\nin cubiculis, id est in cordibus nostris, ipsi nos condemnemus,\nipsi nos accusemus cotidie iudici nostro et, dum in\nhac carne sumus, contra carnem ipsam auxiliante domino cotidie\ndimicemus. uincamus uoluntates et intentiones nostras,\ndum nobis tempus illud exoptatissimum ac beatissimum felici\nmutatione aeternae uitae succedit, quando inplebitur illud,\nquod dominus dixit: et erunt homines similes angelis,\net iterum: tunc iusti fulgebunt sicut sol in regno patris\neorum.\n\nPutas, qualis tunc erit splendor animarum, quando solis\nclaritatem habebit lux corporum? tunc enim, cum ad istam\nbeatitudinem uenerimus, nulla erit tristitia nobis, nullus timor,\nnulla mors. nulla nobis ad seruiendum domino nostro iam\nobsistet infirmitas, nulla contradicet miseriae carnalis\n\n\n\n\n\n\naduersitas, nulla uel ulterius remanebit pugnandi necessitas. ueniet,\ninquam, tempus illud, quando cibi somnique refectio nulla\niam desideretur, nulla sentiatur ieiunii lassitudo, nulla timeatur\nuel de carne inquietudo uel de hoste temptatio, sed aduersario\nin inferni profunda detruso perfruemur primum felicitate hac,\nut incipiamus nec uelle ultra. peccare nec posse. cessante\nomni iniquitate, omni miseria, omni maerore totum innocentia,\ntotum laetitia, totum felicitas possidebit. nullam inferior miseriam,\nnullam felicior timebit inuidiam, quia exinanita et penitus\nextincta omni malignitate transibit in pectoribus hominum\ncaritas angelorum, quibus admixti homines iam caelestes recepta\ncarne sine carnis infirmitate fulgebunt. et ideo nullum\nulterius patientur de sempiterna domini sui uirtute fastidium,\nnullum sub perenni laudum suarum exultatione defectum. habebimus\nplenam beatitudinem inter illa inmensa beneficia dei\nnostri, ut numquam in referenda ei gratiarum actione quassemur\ncoheredes effecti eius, qui dixit: uenite, benedicti\n\n\n\n\n\n\npatris mei, percipite regnum, quod uobis paratum est\nab origine mundi.\n\nEcce qualem beatitudinem perditurus erit, qui (se) secundum\npaenitendi tempus emendare noluerit, qui se de rebus\nsuis, dum sunt suae, non redemerit, qui medicamenta in uulneribus\nuertens auaritiae uel luxuriae infelicia colla subdiderit.\nnos uero, fratres, deo auxiliante dedignemur seruire peccatis,\nquibus tanta beatitudo praeparatur in caelo. dum ergo licet\nnobis et in potestate nostra est, respuamus falsa et transitoria,\nut ea, quae uere bona sunt, recipere mereamur. uacuemur\nuitiis, repleamur uirtutibus, quia nemo potest bona suscipere,\nsi se a malis noluerit liberare. uasa enim limo plena liquorem\nelementi puri recipere et condere non possunt et ager\nspinosus nisi fuerit cultoribus industria stirpatus, non nutribit\nsemina iniecta, sed suffocat, quia scriptum est: quod benignus\nspiritus sanctus non habitabit in corpore subdito\npeccatis. dum in hoc mundo uelut in procelloso pelago nauigamus,\nut ad patriam paradisi peruenire possimus, festinemus\nuitiorum exhaurire sentinam, ut anima nostra bonis operibus\nornata uelut nauis diuersarum [cum] mercium plena in\nportum aeternae beatitudinis ancoram figere et ad angelorum\nconsortium mereamur peruenire, ubi ab auditu malo liberati\nillam felicem et desiderandam uocem mereamur audire: euge,\nserue bone et fidelis, quia supra pauca fidelis fuisti,\nsupra multa te constituam. intra in gaudium domini\n\n\n\n\n\n\ntui, praestante domino nostro Iesu Christo, cui est honor et\nimperium in saecula saeculorum. Amen.\nXIII. DE SANCTO UINCENTIO MARTVRE SERMO. In passione, quae nobis hodie recitata est, fratres carissimi,\neuidenter ostenditur iudex ferox, tortor cruentus, martyr inuictus.\nin cuius corpore poenis uariis exarato iam tormenta\ndefecerant et adhuc membra durabant. tot conuicta miraculis\npersistebat impietas, tot uexata suppliciis non cedebat infirmitas.\ncognoscatur ergo operata diuinitas. quomodo enim corruptibilis\npuluis contra tam inmania tormenta duraret, nisi in\neo Christus habitaret? in his enim omnibus ille agnoscendus,\nille glorificandus, ille laudandus est, qui et in prima uocatione\ndedit fidem et in postrema passione uirtutem. uultis nosse,\nquia utrumque donatum est, audite apostolum Paulum: uobis\ninquit, donatum est pro Christo, ut non solum credatis\nin eum, uerum etiam ut patiamini pro eo. acceperat\nhaec utraque Uincentius, acceperat et habebat. si enim non\nacciperet, quid haberet? habebat in sermone fiduciam, habebat\ntolerantiam in passione. nemo ergo de suo corde praesumat,\nquando profert sermonem. nemo de suis uiribus confidat,\nquando suffert temptationem, quia et ut bona prudenter loquamur,\nab illo est nostra sapientia, et ut mala fortiter subferamus,\nab illo est nostra patientia.\n\nRecolite dominum legum Christum suos in euangelio discipulos\nadmonentem, recolite martyrum regem cohortes suas\n\n\n\n\n\n\n\n\n\n\narmis spiritalibus instruentem, bella monstrantem, praemia pollicentem.\nqui cum dixisset discipulis suis: in hoc mundo\npressuram habebitis, mox, unde cor territum consolaretur,\nadiunxit dicens: sed confidite, quia ego uici mundum.\nquid ergo miramur, carissimi, si in illo uicit Uincentius, a quo\nuictus est mundus? in hoc, inquit, mundo pressuram habebitis,\nut, si premit, non obprimat et, si obpugnat, non\nexpugnet.\n\nDuplicem mundus aciem producit contra milites Christi.\naduertite, fratres. duplicem, dixi, aciem mundus producit contra\nmilites Christi. blanditur enim, ut decipiat, terret, ut frangat.\nnon nos teneat uoluptas propria, non nos terreat crudelitas aliena.\net quia ad utrosque aditus occurrit Christus, uictus est mundus\net non uincitur Christianus. si consideretur in ista passione\nhumana patientia, incipit esse incredibilis, si agnoscatur diuina\npotentia, desinit esse mirabilis. tanta grassabatur crudelitas\nin martyris corpore et tanta tranquillitas proferebatur in\nuoce, tanta poenarum asperitas saeuiebat in membris et tanta\nsecuritas sonabat in uerbis, ut miro modo putaretur Uincentio\npatiente alium aut certe alium loquente Uincentio torqueri.\n\n\nEt uere, fratres carissimi, ita erat, prorsus ita erat. alius\nloquebatur. promisit enim et hoc testibus suis Christus. sic\nenim in euangelio locutus est suis, quos ad huius modi certamina\npraeparabat: nolite praemeditari, quomodo aut (quid)\nloquamini. non enim uos estis, qui loquimini, sed\n\n\n\n\n\n\nspiritus patris uestri, qui loquitur in uobis. caro ergo\npatiebatur et spiritus loquebatur et loquente spiritu non solum\nconuincebatur impietas, sed etiam confortabatur infirmitas.\nclariorem nobis martyrem tormenta faciebant. multiplici uulnerum\nuarietate confossus non deserebat pugnam, sed acrius\niterabat. putares, quod eum duraret flamma, non exureret et\ntamquam figuli fornax lutum suscipiens molle duram redderet\ntestam. poterat martyr noster dicere Datiano: iam non curat\nignes tuos caro mea, quia exaruit sicut testa uirtus mea.\net quoniam ueraciter scriptum est: uasa figuli probat fornax\net homines iustos temptatio tribulationis, probatus\nest atque decoctus est illo igne Uincentius, Datianus uero arsit\net increpuit. si enim non ardebat, unde fumabat? quid erant\nuerba irascentis nisi fumus ardentis? ergo martyri nostro\nrefrigerium in corde habenti flammas extrinsecus admouebat,\nsed ipse facibus furoris accensus tamquam clibanus intus ardebat\net habitatorem suum diabolum concremabat. per furiosas\nenim Datiani uoces, per truces oculos, minaces uultus et\ntotius corporis motus ille habitator eius interior se mouebat\net per haec signa uisibilia tamquam per sui uasculi, quod inpleuerat,\ncrepantes rimulas prodebatur. non tantum martyrem\ncruciabat flamma, quantum illum uastabat insania.\n\nSed iam, fratres, illa omnia transierunt, et ira Datiani et\npoena Uincentii. manet autem poena Datiani et corona Uincentii.\ndenique ut praetermissis interim futurae retributionis\nfinibus etiam in hoc mundo martyrum gloriam demonstremus,\n\n\n\n\n\n\n\n\nquae hodie regio, quae prouincia transmarina, quousque uel\nRomanorum imperium uel Christianum nomen extenditur, natalem\nnon gaudet celebrare Uincentii, quis autem hodie Datiani\nuel nomen audisset, nisi in Uincentii passione legisset? quod\nuero tanta cura seruauit dominus martyris corpus, quid aliud\ndemonstrauit, nisi se gubernasse uiuentem, quem non dereliquit\nexanimem? uicit ergo Datianum uiuens Uincentius,\nuincit et mortuus. uiuens tormenta calcauit, mortuus maria\ntransnatauit. sed ipse inter undas gubernauit cadauer extinctum,\nqui inter ungulas animum deo donauit inuictum. non\nflexit flamma tortoris cor eius, non mersit aqua maris corpus\neius, sed in his omnibus nihil est aliud nisi quod pretiosa\nest in conspectu domini mors sanctorum eius,\nad quam gloriam nos dominus sub sua protectione perducat,\ncui est honor et imperium in saecula saeculorum. Amen.\nXIIII. ADMONITIO. Rogo uos, fratres carissimi, ut, sicut frequenter admonui,\ndiem mortis nostrae et terribile ac metuendum iudicium studeamus\niugiter cogitare. ad omnium enim peccatorum uulnera\nnulla inueniri possunt utiliora remedia, quam ut unusquisque\ncogitet horam illam, quando erit de saeculo hoc\nmigraturus. quomodo enim potest fieri, ut aliqua grauia peccata\npraesumat admittere, qui se momentis singulis credit de hac\n\n\n\n\n\n\nluce posse migrare? sic enim et scriptura dicit: memento,\nfili, quoniam mors non tardat, et illud: memento nouissimorum\net desine inimicari. qui enim diligenter adtendit,\nquam dura erit examinatio ante tribunal Christi, ubi\nrecepturus est unusquisque secundum opera sua, non ei poterunt\nplacere peccata uel crimina propria. cum enim ante illum\ntremendum iudicem congregatae fuerint omnes gentes,\nqui tunc erit iniustis atque adulteris et rapacibus fletus oculorum\net stridor dentium, cum sanctorum multitudinem ad\ndexteram regis et ad gloriam segregatam et peccati populos\nin profundo Tartari sine ullo fine miserationis aut ueniae spe\ndemersos et exclusos in tenebris suis a beata sanctorum luce\nuiderit et in profundo sine fine descendens urgente os suum\nputeo aeterna supplicia et perpetuam mortem non moriturus\naspexerit. frustra pauperem, quem in hac uita despexit, misericordiam\npostulabit, frustra extremum Lazari digitum, quo\nardens refrigeretur, ardentibus labiis rogabit adponi. quam\nuellet miser, cum pauperum gloriam uiderit, duris quondam\n\n\n\n\n\n\npaupertatis laboribus subiacuisse et in illa uita, quae cum uita\nmorerentur, mala portasse, ne ad illa aeterna mereretur supplicia\nperuenire.\n\nUt ergo haec tam dura et tam terribilia ante illud tribunal\naeterni iudicis audire non mereamur, ideo, fratres carissimi,\ndum adhuc licet et cum dei adiutorio in potestate nostra est,\nconsideremus conscientias nostras et, si aliqua crimina uel peccata\ncapitalia necdum elimosynis et orationibus purgata adhuc\nin nobis dominari cognoscimus, portum paenitentiae deuictis\npeccatorum fluctibus Christo auxiliante festinemus intrare et,\nsi quid in nauicula animae nostrae multis tempestatibus peccatorum\naut per superbiam fractum aut per auaritiam ruptum\naut per luxuriam resolutum esse cognoscimus, conponere uel\nreparare bonis operibus festinemus. non enim nocent peccata\npraeterita, si non placent. sicut enim nulli iustorum sufficit\niustitia sua, nisi perseuerauerit usque in finem, ita nulli peccatorum\nnocere poterit iniquitas sua, si, antequam de corpore\nisto discedat, ad elimosynarum remedia uel paenitentiae medicamenta\nconfugerit.\n\nSed quia, quando uel qua hora de hoc saeculo rapiamur,\nscire non possimus, sine ulla dilatione uel mora de sinistra\nconfugere festinemus ad dexteram. non sanitati credendum\n\n\n\n\nest, non aetati. in remedium salutis suae semper intentus\nesto, qui uitae suae semper incertus est, quia, qui nos securos\nfecit dicendo: peccator in qua die conuersus fuerit,\nomnes iniquitates illius obliuioni tradentur, ipse nos.\netiam cautos esse uoluit dicens: nolite tardare conuerti\nad dominum neque differatis de die in diem.\n\nSed forte quando generaliter ad paenitentiam prouocamus\nomnes, aliquis intra se cogitet dicens: ego iuuenis homo sum\nuxorem habens, quomodo possum aut capillos minuere aut habitum\nreligionis adsumere? nec nos hoc dicimus, fratres carissimi,\nnon hoc praedicamus, ut iuuenes, qui coniugia habere\nuidentur, mores magis quam habitum debeant commutare. quid\nenim homini uxorem habenti nocet, si mores perditos uoluerit\nad opera bona et honesta conuertere, si peccatorum suorum uulnera\nieiuniis et orationibus et elimosynis ad sanitatem pristinam\nstudeat reuocare? uera enim conuersio sine uestimentorum\ncommutatione sufficit sibi. uestimenta uero religiosa sine\nbonis operibus non solum remedium habere non poterunt, sed\netiam dei iudicium iustum sustinebunt. conuertamur ergo ad\n\n\n\n\n\n\nmeliora, dum in nostra sunt potestate remedia. hic extinguamus\nmortem moriendo peccatis, hic uitam uitae meritis adquiramus\nper eum, qui cum patre uiuit et regnat in saecula saeculorum.\nAmen.\nXV. DE IEIUNIO QVADRAGESIMAE. Ecce, fratres dilectissimi, dies quadragesimae sanctae et spiritales\niam in proximo sunt, in quibus corporis damna in animae\ntranseunt lucra. et ideo, quia, sicut apostolus dicit, tempus\nacceptabile et dies salutis adueniunt, tamquam ad\nspiritalem uindemiam nostros animos praeparemus et ita uacare\ndeo studeamus, ut in istis paucis diebus, quod nobis per\ntotum annum sufficiat, congregare possimus. de istis enim\ndominum diebus dixisse credimus per prophetam: in diebus\nsolemnitatum uestrarum adfligetis animas uestras.\nquare hoc dixit? quia ieiunia et uigiliae et sanctae adflictiones\nhumiliata corpora macerant, sed maculata corda purificant,\nmembris subtrahunt fortitudinem, sed conscientiis adducunt\nnitorem. lassitudine enim corporum redimuntur crimina uo- ,\nluntatum, per durae crucis exercitia luxuria uel carnis puniuntur\ngaudia, ac sic mortificatione praesenti futurae mortis sententia\n\n\n\n\n\n\nsedatur et, dum culpae auctor humiliatur, culpa consumitur.\ndumque corporis adflictio uoluntaria districtione infertur, tremendi\niudicis offensio sedatur et ingentia peccata labor soluit\nexiguus, quae uix consumturus est ardor aeternus. si enim\nnos ipsi peccatis nostris disciplinam inponamus, per paenitentiam\ncarnis luxuriam contemnamus, cito nobis deum propitium\nfaciemus. peccatum tuum si tu agnoscis, deus ignoscit. nam\nquomodo potest fieri, ut illi peccato deus dignetur ignoscere,\nquod in se homo dedignatur agnoscere?\n\nTractantes ergo causam salutis nostrae faciamus intra nos,\nquae circa nos medici solent. si laesura uel querella aliqua\nin prima corporis cute sentitur, curatio medicamenti blandioris\nadmouetur. si uero in ossibus uulnus absconditur aut in uiscerum\nprofunda demersum est, austeriorem et uiolentiorem\nposcit uis occulta medicinam, ut ulceris magnitudo aut exustione\naut incisione superetur et dolor dolore uincatur. similis\nratio in animarum aegritudine adhibenda est. si leuia\nsunt fortasse peccata, uerbi gratia si homo uel in sermone\nuel in aliqua reprehensione uoluntatis, si oculo peccauit\naut corde, uerborum et cogitationum maculae cottidiana\noratione uincantur et priuata conpunctione tergendae sunt. si\nuero quisquis conscientiam suam intus interrogans crimen aliquod\ncapitale commisit, si autem fidem suam falso testimonio\nexpugnauit ac perdidit, si sacrum ueritatis nomen periurii temeritate\nuiolauit, si niueam baptismi tunicam et pretiosam\nuirginitatis holosericam caeno commaculati pudoris infecit, si\n\n\n\n\nin semet ipso nouum hominem crimine homicidii interfecit, si\nauguria obseruando per haruspices et diuinos atque incantatores\ncaptum se diabolo tradidit, haec atque huiusce modi mala expiari\npenitus communi et mediocri uel secreta satisfactione\nuix possunt. graues causae grauiores et acriores et publicas\ncuras requirunt, ut, qui cum plurimorum destructione se perdiderit,\nsimili modo cum plurimorum aedificatione se redimat.\nhomo enim se ipse decipiat, si, cum intus in medullis feruere\nsentiat morbum, per superficiem corporis molle deducat unguentum.\n\n\n\nHaec itaque capitalia mala ingenti et rugitu et gemitu et\nfonte indigent lacrimarum et proclamandum est cum propheta:\nrugiebam a gemitu cordis mei, et: lauabo per singulas\nnoctes lectum meum, lacrimis stratum meum rigabo,\net iterum: ego autem tamquam cinerem panem manducabam\net potum meum cum fletu miscebam. nemo despiciat\npaenitentiam, nemo contemnat hanc humilitatem. rex\nenim erat Dauid, qui ista dicebat, summus rex erat, qui\nista faciebat. oportet itaque quasi super mortuum cum clamore\net magnos super extinctam peccatis animam dare planctus.\net quomodo mater solet orbata super amissione unici\nfilii sui fracto pectore lamentari, ita conuenit super unicam\nanimam nostram, sed cum spe reparationis adfligi, de qua\nunica sermo propheticus dicit: erue a framea animam\nmeam et de manu canis unicam meam. quare unicam\ndicit? siue quod tamquam unica diligenda est, siue quod ipsa\nsola ante tribunal Christi rationem remotis omnibus solaciis\n\n\n\n\n\n\nredditura est. ita, inquam, necesse est super hanc unicam\ncriminum gladio interfectam cum rugitu et gemitu totum pondus\neffundi doloris, si forte possit lacrimarum fomentis ac calore\nfidei suscitari. accendenda est, conpunctio, conroborandae\nsunt preces futuri recordatione iudicii. audienda est uero Danielis\nprophetae sententia, sed audienda oboedientiae aure, dicentis:\naccipe, inquit o rex, consilium meum et peccata\ntua elimosynis pauperum redime. exemplum etiam\nillius uiri euangelici ita est audiendum quasi uere pro nostra\nredemptione conscriptum: ecce dimidium bonorum meorum,\ndomine, do pauperibus, de quibus in euangelio audiuimus\ndominum ineffabili dignatione et caritate dicentem:\nqui fecit uni ex his minimis, fecit mihi. quae uerba\nelimosynarum nobis fructus caelesti auctoritate commendant.\n\nSed forte, quando de elimosynis loquimur, expauescat angusta\npaupertas et dicat se non habere, quod possit pauperibus\nerogare. nemo enim ex hac re se poterit excusare, quando\ndominus redditurum se mercedem pro calice aquae frigidae\ntantum repromisit, et uiduam, quae duos nummos in gazophylacio\nmiserat, conlaudauit. deus autem noster non copia largitatis,\nsed beneuolentia pascitur largientis.\n\nEgo autem puto, carissimi, quod ideo dominus noster pauperes\nin hoc mundo esse permiserit, ut in pauperibus diuitum\nfidem probaret uel in pauperum misericordia diuitibus miseraretur,\nut abundantibus boni operis ac redemptionis suae occasio\n\n\n\n\n\n\nnon deesset et beniuolum et misericordem etiam inopia aliena\nditaret et opulentior quisque ingentia de egente lucra conquireret\net mirifico summoque commercio, dum inopi misericordiam\ntemporaria largitate conferret, sic sibi aeternos thesauros\nconpararet. dirigamus actus nostros, ut, quidquid possimus,\nquidquid ualeamus, pro amore uitae aeternae in exercitia bonae\nuoluntatis, in studia iustitiae ac misericordiae conferamus.\ncurramus, dum lucem habemus, priusquam nos tenebrae conprehendant,\nquia iam in saeculo illo emendationi ac redemptioni\nprospicere non licebit, sicut dicit sermo diuinus: quoniam\nnon est in morte, qui memor sit tui. sicut ergo iam\nibi nulla timebitur meritorum amissio, ita nulla tribuetur peccatorum\nremissio, nulla ibi iam exercendi boni operis licentia\nconcedetur.\n\nHaec ergo, fratres, sapienter ac feliciter cogitantes ad paenitentiae\nremedia confugere festinemus et per castitatem et\nhumilitatem, per opera iustitiae et misericordiae aeterna nobis\napud deum praemia conparemus praestante domino nostro\nIesu Christo, cui honor (est) et imperium in saecula saeculorum.\nAmen.\nXVI. DE DOMINICO INITIO QVADRAGESIMAE. Dominus et saluator noster, qualiter ad eum post multas\nneglegentias uenire debeamus, nos hortatur et admonet per\nprophetam dicens: uenite, adoremus et procidamus coram\ndomino, qui fecit nos, et iterum: conuertimini ad\nme ex toto corde uestro, in ieiunio, fletu planctuque.\n\n\n\n\n\n\ndies enim, fratres carissimi, sanctae quadragesimae, si diligenter\nadtendamus, uitam saeculi praesentis significant, sicut dies\npaschae aeternam beatitudinem praefigurant. et quomodo in\nquadragesima quasi tristitiam habemus, ut in pascha legitimo\nordine gaudeamus, sic et in hoc saeculo, quamdiu uiuimus,\npaenitentiam agere debemus, ut (in futuro peccatorum) indulgentiam\naccipere et ad aeternum gaudium peruenire possimus.\nsed ita debet unusquisque pro suis criminibus suspirare, lacrimas\nfundere, elimosynas dare, ut deo auxiliante, quamdiu uiuit,\nsemper crimina ipsa conetur effugere. sicut enim sine\nminutis peccatis nullus umquam aut fuit aut esse poterit, ita\nsine capitalibus criminibus donante deo et auxiliante omnibus\nmodis esse debemus.\n\nEt ut haec obtinere possimus, si nos alio tempore inpedimenta\nmundi detinent obligandos, uel in diebus sanctae quadragesimae\nin lege domini, sicut scriptum est, die noctuque meditemur\net ita cor nostrum diuinae legis dulcedine repleamus,\nut in nobis nullum locum uirtutibus uacuum, quem obtinere\npossint uitia, relinquamus. sicut enim tempore messium uel\nuindemiarum, fratres carissimi, unde caro nostra sustentari\npossit, colligitur, ita in diebus quadragesimae quasi spiritalium\nuindemiarum uel messium tempore, unde anima nostra in\naeternum possit uiuere, congregetur, quia, sicut neglegens\nquisque tempore uindemiarum uel messium nihil colligens per\ntotum anni spatium fame torquebitur, ita, qui in hoc tempore\nspiritale triticum et caeleste mustum ieiunando, legendo, orando\n\n\n\n\n\n\nin horreis animae suae prouidere et congregare neglexerit, in\naeternum durissimam sitim et crudelem inopiam sustinebit.\n\nCertissime scitote, fratres carissimi, quia, qualis est caro,\nquae post multos dies percipit cibum, talis est anima, quae\nnon adsidue pascitur dei uerbo. et quomodo caro per famem\net inopiam tenuis et sicca uelut quoddam simulacrum efficitur,\nita et anima, si uerbi dei cibo non pascitur, arida et inutilis\net ad nullum opus bonum congrua inuenitur. considerate,\nfratres carissimi, et horreum et canabam et cellarium annis\nsingulis praeparamus, unde anno uno cibum habeat caro nostra:\nputatis, quantum debemus recondere, unde in aeternum sustentetur\nanima nostra? et ideo, fratres carissimi, uel istis paucis\ndiebus recedant inpedimenta mundi, quia secundum scripturam\nmultos neglegentes miseros faciunt. recedat carnalis laetitia,\nrecedant uenenis plena mundi istius blandimenta. carnis gaudia\nminuantur, ut animae lucra spiritaliter praeparentur propter\nillud, quod scriptum est: uae uobis, qui ridetis nunc, quia\nlugebitis et flebitis, et illud: beati, qui lugent, quoniam\nipsi consolabuntur. tempus, quod nobis furiosus tabulae\nludus solebat auferre, lectio diuina incipiat occupare et\nodiosis fabulis et mordacibus iocis ac detractionibus uenenatis\nalloquia de scripturis sanctis succedant. horarum spatiis, in\nquibus uenationibus solebamus cum damno animae detineri,\nuisitentur infirmi, requirantur in carcere constituti, peregrini\nsuscipiantur et discordes ad concordiam reuocentur.\n\n\nHaec si faciamus, fratres, inde nobis parare possimus medicamenta,\nunde nobis uulnera feceramus. ante omnia in diebus\nieiuniorum, quod prandere solebamus, pauperibus erogemus,\n\n\n\n\n\n\nne forte aliquis sibi sumptuosas caenas et exquisitis saporibus\nepulas studeat praeparare et corpori suo magis commutasse\nquam subtraxisse ciborum abundantiam uideatur. nihil prodest\nlongum tota die duxisse ieiunium, si postea ciborum suauitate\nuel nimietate anima obruatur. illis enim mens repleta turpescit\net inrigata corporis nostri terra spinas libidinis germinabit.\nsit ergo temperatus cibus, numquam nimium uenter expletus\net plus semper de cibo cordis quam de cibo corporis cogitemus,\nqui intus in homine interiore facti sumus ad imaginem dei,\nin carne autem de limo terrae formati sumus. et uidete, fratres,\nsi iustum est, ut caro de terra facta interdum bis in die capiat\ncibum et anima, quae imago dei est, uix post plures dies\ncapiat uerbum dei, cum tamen expediat nobis, ut amplius imaginem\ndei in nobis, quam nostram carnem debeamus honorare.\nqui enim de sola carne cogitant, bestiis et pecoribus similes\nsunt et, qui ita agunt, iam in se dei imaginem contriuerunt.\ncaro uero uelut ancilla gubernetur et anima tamquam domina\nlegitima praeferatur. iam si aliter factum fuerit, si nos non\nagnoscamus ad imaginem dei factos et plus de carne quam\nde anima cogitemus, timeo, ne nos spiritus sanctus per prophetam\narguat dicens: homo, cum in honore esset, non\nintellexit. comparatus est iumentis insipientibus et\nsimilis factus est illis.\n\nLectiones diuinas et in ecclesia, sicut consuestis, libenter\naudite et in domibus uestris relegite. si aliquis ita fuerit occupatus,\nut ante refectionem scripturae diuinae non possit\n\n\n\n\n\n\ninsistere, non eum pigeat in conuiuio suo aliquid de scripturis\ndiuinis legere, ut, quomodo caro pascitur cibo, sic reficiatur\nanima dei uerbo, ut totus homo, id est exterior et interior de\nsancto et salutari conuiuio satiatus exsurgat. nam si sola caro\npascitur et anima dei uerbo non reficiatur, ancilla satiatur et\ndomina fame torquetur. et hoc quam sit iniustum, sanctitas\n(uestra) non potest ignorare, et ideo, sicut iam dixi, lectiones\ndiuinas illo desiderio et audire et legere debetis, ut de ipsis\nin domibus uestris et alibi, ubicumque fueritis, etiam loqui et\nalios docere possitis et uerbum dei uelut munda animalia cogitatione\nadsidua ruminantes utilem sucum, id est spiritalem\nsensum et in uobis sumere et aliis (deo) adiuuante propinare\npossitis inplentes illud, quod scriptum est: et calix tuus\ninebrians quam praeclarus est, inplentes illud, quod beatus\napostolus hortatur et admonet dicens: siue manducetis siue\nbibatis siue aliquid faciatis, omnia ad gloriam dei facite.\net si infirmitas non prohibet, cottidie ieiunate et ad uigilias alacri\net feruenti deuotione consurgite propter illud, quod scriptum\nest: die noctuque uigilat spiritus meus ad te, deus, et\niterum: ad te orabo, domine, mane et exaudies uocem\nmeam, et iterum: media nocte surgebam ad confitendum\nnomini tuo, domine. ad quam rem etiam dominus et saluator\nnoster in euangelio hortatur et admonet dicens: uigilate\net orate, ne intretis in temptationem, quod ipse praestare\ndignetur, cui est honor et imperium cum patre et spiritu\nsancto in saecula saeculorum. Amen.\nXVII. DE LECTIONE EUANGELII, UBI AIT: NESCIAT SINISTRA TUA, QVID FACIAT DEXTERA TUA. Euangelica lectio, fratres carissimi, quae nobis modo recitata\nest, uidetur mihi, quod secundum litteram non possit intellegi,\net ideo deo auxiliante requiramus, qualiter ad eius\nspiritalem sensum peruenire possimus. sic enim ait: adtendite,\nne iustitiam uestram faciatis coram hominibus,\nut uideamini ab eis, et iterum: cum facis elimosynam,\nnesciat sinistra tua, quid faciat dextera tua, cum alibi\ndicat: sic luceat lux uestra coram hominibus, ut uideant\nopera uestra bona. diligenter adtendite, fratres, et\nintellectum diuinae scripturae humiliter et sapienter requirite.\nnon enim sibi ipse dominus in euangelica lectione contrarius\nesse potest. nam quia elimosynam et occulte fieri ipse dixit\net ipse admonuit publice, ut sibi praecepta eius non uideantur\nesse contraria, intellectum sobrium quaerit. qui enim\nideo facit elimosynam, ut ab hominibus se laudari desideret,\netiam si occulte fecerit, publice facit, quia laudem ab hominibus\nquaerit. qui uero elimosynam pro solo amore dei\nfacit, ut illum ad opus bonum reliqui imitentur et non ipse,\nsed dominus conlaudetur, etiam si publice faciat elimosynam,\nabsconse facit, quia pro elimosyna illa non hoc, quod uidetur,\n\n\n\n\n\n\n\n\n\n\nsed quod non uidetur, desiderat nec ab hominibus laudem, sed\nmercedem a deo optat accipere.\n\nHoc etiam ab ieiunio debemus accipere. cum enim ipse\n(dominus) dicat: unge caput tuum et faciem tuam\nlaua, ne uidearis ab hominibus ieiunans, ergo contra\nChristi praecepta faciamus, qui publice ieiunium indicimus et\nuidente toto populo pariter cum ipso ieiunamus? et in hoc\nsensu oportet intellegi, ut nemo pro laude humana, sed pro\npeccatorum indulgentia, pro misericordia diuina ieiunet. ideo\nunusquisque interroget conscientiam suam et, si pro solo deo\nfacit elimosynam, secure et publice faciat, ut eum, quicumque\nuiderint, imitentur. nam et illud, quod dominus dicit: nesciat\nsinistra tua, quid faciat dextera tua, ad hoc, quod supra\ndiximus, pertinere cognoscitur. in dextera enim intellegitur\namor dei, in sinistra uanitas uel cupiditas mundi. et si pro\nlaude humana dederis elimosynam, totum sinistra facit, dextera\nnihil omnino. si uero pro remissione peccatorum et amore\nuitae aeternae elimosynam dederis, totum dextera facit. quid\nest ergo: nesciat sinistra tua, quid faciat dextera tua, nisi ut,\nquod faciat amor dei, non corrumpat uel perdat (uanitas uel\ncupiditas mundi? nam si hoc aliquis secundum litteram implere\nposse credit, quid faciat, si manus dextera doluerit?\nnumquid de sinistra elimosynam dare non debet? aut, si\nuult captiuum redimere, quomodo arcam aperire poterit aut\nsacculum soluere, si sinistram manum dexterae suae non iunxerit?\naut si peregrinum oporteat excipere et secundum\n\n\n\n\n\n\npraeceptum domini sanctorum pedes abluere, non uideo, quomodo\nhoc nesciente sinistra manu possit implere.\n\nAd hoc pertinet etiam illud, quod dixit dominus: nolite\nin angulis platearum orare, sed intra, inquit, in cubiculum\ntuum et clauso ostio ora patrem tuum in absconso.\necce et ipsi bene agnoscitis, quia nec hoc semper\nsecundum litteram poterit impleri. nam et nos ipsi et totus\npopulus non solum in cubiculis nostris oramus, sed etiam ad\necclesiam conuenimus et simul cum omni populo genua flectimus.\net numquid haec facientes praeceptis Christi contrarii\nsumus, qui dixit, ut in cubiculis clauso ostio orare debeamus?\nnon ita est. unde etiam iste sensus superiori sententiae conueniens\nest. qualiter ergo hoc intellegi debeat, diligenter adtendite.\nsi quando oras deum (et) hoc ab illo petis, quod\nuidetur, publice et aperto ostio oras, quia hoc a deo uis accipere,\nquod uidetur. si uero pro indulgentia peccatorum et\npro uita aeterna uolueris supplicare, etiam si publice oraueris,\nclauso ostio oras, quia non hoc petis, quod uidetur, sed quod\nnon uidetur. quae enim uidentur, temporalia sunt, quae\nautem non uidentur, aeterna sunt. si temporalia quaeris, sicut\niam supra dixi, publice et aperto ostio oras, si aeterna quaeris,\nsecreta est oratio tua, quia non, quae uidentur, (sed quae non\nuidentur, optas accipere. qui ergo illa, quae non uidentur),\nin ueritate quaesierit, et illa, quae uidentur, domino remunerante\npercipiet, quia non mentitur ille, qui dicit: quaerite ergo\nprimum regnum dei et iustitiam eius et haec omnia\npraestabuntur uobis.\n\nNec hoc dicimus, fratres, ut pro rebus temporalibus dominum\nnon oremus, id est pro sanitate corporum aut pro pace\n\n\n\n\n\n\n\n\npopulorum aut pro abundantia fructuum. debemus et ista a\ndeo petere, (sed) secundo et tertio loco, ut primas partes in\nomni intentione nostrae orationis amor animae et desiderium\nuitae (aeternae) obtineat. oremus pro corpore, sed sine ulla\nconparatione amplius pro anima supplicemus. et ideo, fratres\ncarissimi, quotiens uobis ista euangelica lectio legitur, eo ordine,\nquo supra suggessimus, intellectum eius debetis accipere,\nut siue in elimosynis siue in ieiuniis siue in orationibus sine\nin dextera siue in sinistra hoc obseruare studeamus, ut, quidquid\nagimus, non pro uanitate uel cupiditate saeculi, sed pro\n(amore) aeternae beatitudinis faciamus, quod ipse praestare\ndignetur, qui cum patre uiuit et cum spiritu sancto in saecula\nsaeculorum. Amen.\nXVIII. DE UOCATIONE ABRAHAE. Modo cum diuina lectio legeretur, audiuimus dominum beato\nAbrahae dicentem: egredere, inquit, de terra tua et de\ncognatione tua et de domo patris tui. omnia enim,\nfratres carissimi, quae in ueteri testamento conscripta sunt,\nnoni testamenti typum et imaginem praetulerunt. sic et apostolus\nPaulus dicit: omnia enim in figura contigerunt\nillis. scripta sunt autem propter nos, in quos finis\nsaeculorum deuenit. si ergo propter nos scripta sunt,\nquae tunc in Abraham corporaliter legimus facta, si sancte et\niuste uiuamus, spiritaliter in nobis uidemus inpleta. egredere,\n\n\n\n\n\n\ninquit, de terra tua et de cognatione tua et de domo patris\ntui. haec omnia, fratres carissimi, per sacramentum in nobis\nbaptismi et credimus et sentimus inpleri. terra nostra caro\nnostra est. bene de terra nostra egredimur, quando carnales\nconsuetudines deserentes Christi uestigiis inhaeremus. quasi\nnon tibi uidetur feliciter de terra sua, id est de se ipso egredi,\nqui de superbo efficitur humilis, patiens ex iracundo, castus\nex luxurioso, largus ex cupido, benignus ex inuido, placidus\nex cruento?\n\nUere, fratres carissimi, feliciter egreditur de terra sua, qui\npro dei amore taliter commutatur. denique etiam in collocutione\npriuata ita loqui consueuimus, ut, si aliquis malus homo\nsubito bona opera coeperit exercere, dicamus de illo: exiuit\niste de se. et uere bene de se exisse dicitur, qui repudiatis\nuitiis uirtutibus delectatur. egredere, inquit dominus, de terra\ntua. terra nostra, id est caro nostra ante baptismum terra\nmorientium fuit, post baptismum facta est terra uiuentium.\nipsa est terra, de qua propheta cantauerat dicens: credo uidere\nbona domini in terra uiuentium. terra ergo uiuentium\net non morientium, id est uirtutum non uitiorum, ut dixi,\nper baptismum facti sumus, si tamen post acceptum baptismum\nad uitiorum non reuertamur uolutabrum, si, postea quam\nterra uiuentium facti sumus, opera mortis obnoxia et luxuriosa\nnon faciamus. et ueni, inquit dominus, in terram, quam\nego demonstrabo tibi. tunc enim ad terram, quam\n\n\n\n\n\n\ndominus ostendit, cum gaudio uenimus, . si prius de terra (nostra),\nid est de carne nostra ipso adiuuante uitia et peccata repellamus.\negredere, inquit, de cognatione tua. ista cognatio uitia\nintelleguntur atque peccata, quae nobiscum quodam modo ei\nparte nascuntur et ab infantia malis moribus nutriuntur. de\ncognatione ergo nostra egredimur, quando per gratiam baptismi\nab omnibus peccatis et uitiis euacuamur ita tamen, ut\npostea cum dei adiutorio, quantum possumus, laboremus, ut\nrepulsis uitiis uirtutibus repleamur. nam si post baptismum\nmalis omnibus euacuati desides esse uolumus et ignaui, timeo,\nne repleatur in nobis illud, quod scriptum est in euangelio:\ncum exierit spiritus inmundus ab homine, ambulat\nper loca arida, quaerit requiem et non inuenit. postea\nreuersus si inuenerit domum uacuam, adducet\nsecum septem alios spiritus nequitiores se et erunt\nhominis illius posteriora prioribus peiora.\n\nIta ergo de cognatione nostra, id est de peccatis ac uitiis\nexeamus, ut numquam ad haec mala postea uelut canis ad\nuomitum suum redire uelimus. egredere, inquit dominus, et\nde domo patris tui. et hoc, fratres carissimi, spiritaliter debemus\naccipere. pater noster ante gratiam Christi diabolus fuit.\nde ipso dominus in euangelio arguens Iudaeos dicit: uos de\npatre uestro diabolo estis et desideria patris uestri\nuultis facere. patrem ergo hominum dixit diabolum non ex\nipso nascendo, sed ex ipsius nequitiam imitando, non quod\nex ipso nasci potuerunt, sed quod eum uoluerunt imitari. nam\n\n\n\n\n\n\nquod prius pater noster diabolus fuerit, ex persona dei loquentis\nad ecclesiam psalmista commemorat dicens: audi, filia,\net uide et inclina aurem tuam et obliuiscere populum\ntuum et domum patris tui. considerate ergo primum, quid\ndixerit: audi filia, inquit. qui dicit: audi filia, pater utique\nest. cum dixit: obliuiscere populum tuum et domum patris\ntui, patrem utique admonet relinquendum. inuitamur ergo a\ndeo patre, ut beata ac felici commutatione patrem diabolum\nrelinquamus. bene diabolum patrem relinquimus, si deo auxiliante\ncalliditatem et nequitias illius uitare semper uel fugere\nstudeamus.\n\nHaec ergo omnia, ut de terra nostra, id est de conuersatione\ncarnali possimus exire et cognationem nostram, hoc est\nuitia et peccata relinquere et de domo diaboli patris effugere,\nnon nostris uiribus, sed Christi gratia donante meruimus. et\nideo, quantum possimus, cum dei adiutorio laboremus, ne iterum\nad consortium uel amicitiam diaboli uel uitia uel carnales\nconcupiscentias redeamus propter illud, quod scriptum est:\niam sanus factus es, noli peccare, ne quid tibi deterius\nfiat, sed Abrahae fidem potius imitando et bona iugiter\nopera faciendo non solum ad ueniam, sed etiam ad consortium\nuel amicitias dei peruenire possimus. illud etiam metuentes,\nquod de hac eadem re (dominus) locutus est ad Moysen, cum\ngrandi metu et tremore considerare debemus. sic enim ait:\ncum, inquit, tradiderit uobis dominus terram Chananaeorum,\ncauete, ne umquam cum habitatoribus terrae\nillius iungatis amicitias, quae uobis sint in ruinam.\ncum per gratiam baptismi a nobis omnia crimina uel\npeccata expulsa esse credamus, si postea cum ipsis uitiis uel\n\n\n\n\n\n\npeccatis amicitias iungamus, dum eis ad cupiditatem uel luxuriam\nconsentimus, sine dubio eorum amicitia nobis efficitur\nin ruinam.\n\nEt ideo, quantum possimus, cum dei adiutorio pro salute\nanimae laboremus et in agro cordis nostri, quem peccata\nuel crimina possidere consueuerant, uirtutes intromittere festinemus,\nut impleatur in nobis illud, quod beatus Isaac in typo\nChristi benedicens filium suum dixit: ecce odor filii mei\nsicut odor agri pleni, cui benedixit dominus, quod ipse\npraestare dignetur, cui est honor et imperium cum patre in\nspiritu sancto in saecula saeculorum. Amen.\nXVIIII. DE ABRAHAM ET ISAAC FILIO EIUS. Lectio ilia, fratres carissimi, in qua beatus Abraham Isaac\nfilium suum in holocaustum legitur obtulisse, ideo in ordine suo\ndiebus quadragesimae non recitatur, quia, (ut) ipsi nostis, in uigiliis\npaschae propter sacramentum dominicae passionis reseruatur.\net quia tunc non est in spatio, ut de ipsa possit aliquid\ndici, nunc, si iubetis, expositionem eius secundum id, quod\neam patres nostri inspirante domino tractauerunt , caritatis\nuestrae auribus quam possimus breuiter intimemus.\n\nDixit ergo dominus ad Abraham: tolle filium tuum,\nquem diligis, Isaac et offeres eum mihi in holocaustum\nsuper unum montium, quem demonstrauero tibi.\nat ille surgens strauit asinam suam et tulit secum\nduos pueros et Isaac filium suum et peruenit ad\n\n\n\n\n\n\nlocum, quem ei ostenderat dominus, die tertia. Abraham\nenim, quando Isaac filium suum obtulit, typum (habuit\ndei patris, Isaac uero figuram) gessit domini saluatoris. quod\nautem ad locum immolationis die tertio peruenitur, mysterium\ntrinitatis ostenditur. nam quod dies in sacramento tertius uel\nmysterio accipi debeat trinitatis, frequenter in sacris uoluminibus\ninuenitur, sicut in Exodo: uiam, inquit, trium dierum\nibimus in deserto, et iterum, quando ad montem Sinai\nuentum (est), dictum est populo: sanctificamini et estote\nin diem parati tertiam, et Iosue transiturus Iordanem, ut\nin die tertio populus paratus sit, admonuit, et dominus die\ntertio resurrexit. hoc ideo diximus, quia beatus Abraham die\ntertio uenit ad locum, quem ei ostenderat dominus.\n\nDuo pueri, quos cum asina Abraham remanere iussit, typum\nhabuerunt populi Iudaeorum, qui pro eo, quod in Christo credituri\nnon erant, ideo ad locum, ubi inmolandus erat, ascendere\nuel peruenire non poterant. asina illa significat synagogam,\naries uero ille, qui inter spinas cornibus tenebatur,\net ipse typum domini habuisse uidetur. nam et Christus quasi\ncornibus inter spinas haerebat, quando ad crucis cornua clauorum\nconfixione pendebat. quod Isaac uero sibi ipse ad immolandum\nligna detulit, et in hoc Christum dominum figurauit,\nqui ad locum passionis ipse portauit crucem suam. de\nquo mysterio multum ante dictum fuerat per prophetam: et\nerit, inquit, principatus eius super humeros eius. tunc\nenim Christus principatum super humeros habuit, quando crucem\nsuam admirabili humilitate portauit. non incongrue crux\nChristi significat principatum. nam per ipsam et diabolus\n\n\n\n\n\n\nuincitur et totus mundus ad Christi notitiam uel gratiam reuocatur.\ndenique sic et Paulus dixit, cum de passione domini\nloqueretur: factus, inquit, oboediens patri usque ad mortem,\nmortem autem crucis. propter quod et deus illum\nexaltauit et donauit illi nomen, quod est super omne\nnomen.\n\nHoc ideo diximus, fratres, ut agnosceret caritas uestra, quod\nprincipatus Christi, de quo scriptum est: et erit principatus\nsuper humeros eius, non sit aliud nisi crux eius. et ideo\nlectio illa in pascha legitur, quando Isaac uerus, cuius typum\ngerebat filius Abrahae, pro genere humano patibulo crucis adfigitur.\nlegitur etiam (in) lectione ipsa, quod beatus ueniens\nAbraham cum filio suo uiderit locum a longe et dixit ad pueros:\nsedete hic cum asina. ego et puer proficiscemur et,\ncum adorauerimus, reuertemur ad uos. quare pueris,\nqui figuram habuerunt Iudaeorum, dicitur: sedete hic cum\nasina? numquid asina illa sedere poterat, fratres? sed ideo\n(dicitur): sedete cum asina, quod Iudaeorum populus, qui in\nChristo crediturus non erat, stare non poterat, sed ut debilis\net uelut peccato languidus, qui baculum crucis despexerat, in\nterram casurus erat. dicit ergo beatus Abraham: sedete hic\ncum asina, ego et puer proficiscemur et, cum adorauerimus,\nreuertemur ad uos. quid est, quod dicis, beate Abraham? ad\nimmolandum filium uadis et dicis, cum filio reuerteris? si\nenim (eum) obtuleris in holocaustum, utique tecum redire non\npoterit. potuit respondere beatus Abraham: uerum dico et\noffero filium et reuertar cum filio ad uos. tanta est fides mea,\nut credam, quod ille, qui eum mihi de matre sterili dignatus\n\n\n\n\n\n\nest dare, possit etiam eum mortuum suscitare, et ideo uerum\ndico, quod, cum adorauerimus, reuertemur ad uos.\n\nQuod autem aries occisus est et Isaac non occisus est, ideo\nfactum est, quod Isaac figura et non ueritas erat, et in ipso\nergo designatum est, quod postea in Christo conpletum est.\nuidete dominum magna cum hominibus pietate certantem.\nAbraham mortalem filium non moriturum obtulit deo et deus\ninmortalem filium pro hominibus tradidit morti. potest tamen\nde beato Isaac et de illo ariete etiam sic intellegi, ut in beato\n. Isaac significata sit diuinitas, in ariete humanitas Christi. et\nquod in passione non diuinitas, (sed humanitas) crucifixa credatur,\nideo non Isaac, sed aries immolatur. dei enim unigenitus\noffertur et uirginis primogenitus immolatur.\n\nAudite aliud sacramentum, fratres carissimi. beatus Hieronymus\npresbyter scripsit ab antiquis et senioribus Iudaeis se\ncertissime agnouisse, quod ibi oblatus sit Isaac, ubi postea\nChristus crucifixus est. (denique ab eo loco, unde beatus Abraham\niussus est proficisci, tertio die ad locum, ubi Christus\ncrucifixus est), peruenitur. etiam et hoc antiquorum relatione\nrefertur, quod et Adam primus homo ipso loco, ubi crux fixa\nest, fuerit aliquando sepultus et ideo caluariae locus dictus\nest, quia primum caput humani generis ibi dicitur esse sepultum.\net uere, fratres, non incongrue creditur, quod ibi erectus\nsit medicus, ubi iacebat aegrotus. et dignum erat, ut, ubi occiderat\nhumana superbia, ibi se inclinaret diuina misericordia\net sanguis ille pretiosus etiam corporaliter puluerem antiqui\npeccatoris, dum dignatur stillando contingere, redemisse credatur.\nhaec enim, fratres carissimi, secundum quod potuimus,\nde diuersis scripturarum uoluminibus pro animae uestrae profectu\ncollegimus et caritatis contemplatione suggessimus. uos\n\n\n\n\n\n\nuero auxiliante domino, dum frequentius scripturas diuinas\nrelegitis, si diligenter adtenditis, credo, quod etiam meliorem\nexpositionem inuenire possitis.\n\nRogo uos, fratres, ut, quicumque aut filium aut uernaculum\nsuum baptizari desiderat, iam nunc eum ecclesiae offerre non\ndifferat, quia non est iustum, ut res, quae tam magna et tam\npraeclara esse creditur, neglegenter aut tardius, quam expedit,\nrequiratur. timeo enim, ne aliquae mulieres ideo tardius infantulos\nsuos offerant, quia cum ipsis ad uigilias uenire dissimulant.\ncertissime enim credimus, quod, (qui) statim incipiente\nquadragesima eos, qui baptizandi sunt, offerre uoluerint et cum\nipsis ad uigilias fideliter uenerint et filii eorum legitimo ordine\nacceperint sacramentum baptismi, et ipsi adquirent indulgentiam\npeccatorum praestante domino nostro Iesu Christo, cui\nest honor et imperium cum patre et spiritu sancto in saecula\nsaeculorum. Amen.\nXX. DE SANCTO IOSEPH I. Quotiens uobis, carissimi, lectiones de testamento ueteri recitantur,\nsicut frequenter admonui, non hoc solum debetis adtendere,\nquod sonat in uerbo, sed quod intellegitur et sapit in\nspiritu. sic et apostolus commonet nos dicens: littera occidit,\nspiritus autem uiuificat. haec enim omnia, quae in\nueteri testamento leguntur, sicut dicit apostolus, in figura\ncontingebant illis, scripta sunt autem propter nos.\ncum enim Christianus populus fideliter ad ecclesiam uenit,\nquid ei prodest, quod audit, qualiter sancti patriarchae aut uxores\n\n\n\n\n\n\nacceperunt aut filios procreauerunt, nisi haec, quare facta sunt\naut quid res istae figurauerunt, spiritali sensu perspexerit. ecce\naudiuimus, quod beatus Iacob genuerit filium et uocauerit\nnomen eius Ioseph et eum plus quam reliquos filios dilexerit.\nhoc loco beatus Iacob figuram habuit dei patris, sanctus quoque\nIoseph typum domini gessit saluatoris. diligebat Iacob\nfilium suum et deus pater dilexit unicum suum. Iacob misit\nfilium suum, ut de fratribus suis sollicitudinem gereret, et\ndeus pater misit filium suum unigenitum, ut genus humanum\npeccatis languidum uisitaret. Ioseph, dum fratres suos quaereret,\nerrabat in eremo et genus Christus humanum requirebat,\nquod errabat in mundo, quo in mundo quasi et ipse errabat,\nquia errantes quaerebat. Ioseph fratres suos quaerebat\nin Sichimis. Sichima interpretatur humerus. semper enim peccatores\ndorsum ponunt in faciem iusti. humeri enim retro\nsunt. sicut enim fratres Ioseph inuidia percussi fraternae dilectioni\ndorsum magis quam faciem offerebant, ita et infelices\nIudaei uenienti ad eos salutis auctori inuidere potius quam\ndiligere maluerunt. de talibus dicitur in psalmo: obscurentur\noculi eorum, ne uideant, et dorsum eorum semper\nincurua.\n\nInuenit Ioseph fratres suos in Dothaim. Dothaim interpretatur\ndefectio. uere in grandi defectione erant, qui de fratricidio\ncogitabant. uidentes ergo Ioseph fratres sui de morte\nillius tractauerunt. sic uidentes uerum Ioseph Iesum Christum,\n\n\n\n\n\n\nut eum crucifigerent, uno omnes consilio statuerunt. ut Ioseph\nexpoliauerunt fratres sui ueste polymitari et talari, et\nIudaei Christum per mortem crucis expoliauerunt tunica corporali.\nIoseph exutus tunica mittitur in cisternam, id est in\nlacum, et Christus expoliatus carne humana descendit in infernum.\nIoseph, postea quam de cisterna leuatur, Ismaelitis,\nid est gentibus uenditur, et Christus, postea quam de inferno\nregreditur, ab omnibus gentibus fidei commercio conparatur.\nIoseph per consilium Iudaeae triginta argenteis distrahitur, et\nChristus per consilium Iudae Iscariotis eodem ordine uenumdatur.\nquod autem in diuersis translationibus non aequali\npretio scribitur Ioseph uenumdatus, sed alii dixerunt argenteos\nuiginti, alii triginta, hoc spiritaliter significauit, (quod Christus)\nnon aequaliter ab omnibus credendus esset (uel) diligendus. denique\netiam nunc in ecclesia alii eum plus diligunt, alii minus.\nipsi plus ualet Christus, qui eum maiore caritate diligit. Ioseph\ndescendit in Aegyptum et. Christus in mundum. Ioseph penuria\nfrumenti saluat Aegyptum et Christus a fame uerbi dei\nliberat mundum. nisi enim Ioseph fratres sui uendidissent,\ndefecerat Aegyptus, uerum est, fratres, nisi Christum Iudaei\ncrucifixerint., perierat mundus.\n\nrideamus tamen, fratres carissimi, unde in beato Ioseph\nfratres sui tam crudeliter saeuierunt. unde nisi inuidiae ueneno,\nper quod mors intrauit in orbem terrarum? denique audi scripturam\ndicentem: inuidebant ei fratres sui et non poterant\nei quicquam loqui pacificum. uidit enim beatus\n\n\n\n\n\n\nIoseph somnium, quasi stantem se cum fratribus suis in agro\net manipulos colligentem et fratrum suorum manipulos undecim\nadorare manipulum suum. hoc in illo Ioseph tunc inpletum\nest, quando eum fratres sui in Aegypto adorauerunt. et\nnon incongrue coacti sunt steriles manipuli fructuosum manipulum\nadorare, per quem de famis periculo liberandi erant.\n\nUidit etiam aliud somnium, quod sol et luna et undecim\nstellae adorarent eum. cui respondit pater suus: numquid\nego et mater tua et fratres tui adorabimus te super\nterram? hoc in illo Ioseph impleri non potuit, quia iam et\nmater illius de hac luce migrauerat. in nostro uero Ioseph,\nid est domino nostro Iesu Christo somnii illius sacramenta\nconpleta sunt. sol enim et luna et undecim stellae eum adorauerunt,\nquando post resurrectionem sancta Maria quasi luna\net beatus Ioseph cum undecim stellis, id est beatis apostolis\nadorauerunt eum, qui incuruati ac prostrati sunt ante eum et\ninpleta est prophetia, quae dixerat: laudate eum sol et luna,\nlaudate eum omnes stellae et lumen. nam quo modo\nfratribus illius potuit conuenire, quod eum quasi stellae adorare\npossent, quos inuidiae nox obscuros et tenebrosos effecerat?\niam enim claritatem stellarum perdiderunt, qui in se\nlumen caritatis exstinxerunt. merito hoc ergo in domino saluatore\nnostro Iesu Christo uerius conpletum fuisse credimus,\nquem, sicut antea etiam dixi, beatum Ioseph et beatam Mariam\ncum undecim apostolis frequentius legimus adorasse. nam quod\napostoli lumen stellarum habuerint, ipse dominus in euangelio\ndixit: uos estis lux mundi, et iterum de ipsis ac suis\n\n\n\n\n\n\nsimilibus: tunc iusti fulgebunt sicut sol in regno patris\neorum.\n\nIoseph interpretatur augmentatio siue ampliatio. sed in illo\nIoseph ampliationem non habuit nisi sola Aegyptus, in nostro\nuero Ioseph augmentum habere meruit uniuersus mundus. ille\nIoseph erogauit triticum, noster erogare dignatus est dei uerbum.\nin omnem enim terram exiuit sonus eorum et in\nfines orbis terrae uerba eorum. nos ergo, fratres carissimi,\nqui nullis praecedentibus meritis tanta bona per misericordiam\nueri Ioseph domini nostri Iesu Christi consecuti sumus,\n. ad quos non umbra ueteris testamenti, sed ipsa ueritas uenit,\nquantum possimus, cum dei gratia laboremus, ut, quod nobis\ncontulit iudicatus, integrum in nobis inueniat iudicaturus, qui,\nquantum contulit tibi, tantum reposcet. et quidem ille, cum\nuenerit, redditurus est, quod repromisit, sed quaesiturus est,\nquos redemit, et quod dedit in aduentu primo, exacturus est\nin secundo. nemo enim Christo domino nostro mala reddat\npro bonis. quis est enim, qui tam impie agit, nisi ille, qui\naccipit dulcedinem et reddit amaritudinem, qui accipit uitam\net restituit mortem? mortem enim retribuit, qui se ipsum\nuiuendo male interficit. quis enim reddit mala pro bonis, nisi\nille, qui, cum deberet lectioni insistere et ad ecclesiam currere,\nelegit potius ad tabulas ludere, spectacula uel furiosa uel cruenta\nuel turpia frequentare et, cui oportebat peccata sua orando,\nlegendo, elimosynas faciendo consumere, studet potius augere\net amplius cumulare? quis est, qui reddit mala pro bonis?\n\n\n\n\n\n\nqui pro luce tenebras, pro benignitate malitiam, qui pro sobrietate\nebrietatem, pro elimosynis rapacitatem, pro iustitia\niniquitatem restituit.\n\nQui ergo haec mala adiuuante domino nostro (non) admisit,\nmunera in se, quantum potest, diuina custodiat. qui uero his\nmalis se sentit obnoxium et intellegit obuolutum, cito ad\npaenitentiae medicamenta recurrat et, antequam anima illa\ntenebrosa de corpore mortis suae discedat, elimosynis, ieiuniis\net orationibus remedium sibi in die necessitatis adquirat. sic\nergo agamus, fratres, ut ante tribunal Christi et, qui boni\nsunt, coronam, (et qui) neglegentes sunt, ueniam consequantur.\nXXI. DE SANCTO IOSEPH II. De beato Iacob, fratres carissimi, et in sancto filio eius\nIoseph, qui diligenter adtendit, rem nimis admirabilem dominum\nfecisse cognoscimus. primum non credo fuisse sine causa,\nquod deus, qui se totiens dignatus fuerat ostendere beato Iacob,\nper tot annos noluit indicare, quod Ioseph filius eius uiueret,\nsed permisit eum longa defectione consumi. si quisquam hoc\nsine certa ratione et euidenti factum esse credat, uel hoc consideret,\nquod nec filius eius Ioseph in tam proximo positus\npermissus sit mittere ad patrem suum, ut ei adnuntiaret, quod\nnon solum uiueret, sed etiam in grandi honore positus esset.\nab illo enim loco, ubi erat beatus Iacob, usque in Aegyptum\nuix erant trecenta milia, unde frequentissime ex Aegypto in\nlocis illis, ubi erat Iacob, plurimi properabant. ex illo loco ad\n\n\n\n\n\n\n\n\nAegyptum infinitae multitudines adsidue confluebant. sed fortasse\naliquis dicat, quod beatus Ioseph paruulus exierit a patre\nsuo et ideo eum recordari non potuisset. non ita est, fratres\ncarissimi. puer enim erat, sed sedecim annorum et nulla ratione\nparentes suos poterat obliuisci. nam et in tantum eos\noblitus non erat, ut fratres suos, ubi primum uidit, agnosceret.\n\nSed dicit aliquis, (quia) licentiam aut potentiam non habuerit\nmittendi ad patriam suam. etiam si hoc quasi ueri simile\nuideretur, postea quam de carcere eductus est et dominus\nfactus in omni terra Aegypti, per illos septem annos fertilitatis\net illos duos, qui transacti sunt tempore inopiae, antequam\nfratres sui ad eum descenderent, per istos nouem annos\nin trecentis milibus sine ulla dubitatione potuit mittere ad\npatrem suum. sed occulto iudicio hoc dominus fieri non permisit\nin tantum, ut nec tunc se manifestaret fratribus suis,\nquando ad emendum triticum conuenerant, quin immo durissime\neis loquens et fratrem illorum in uinculis tenens ad\npatrem suum eos cum grandi dolore redire iussit.\n\nAdtendite adhuc et aliud maius miraculum. uidete, quomodo\nIoseph beatus, qui patrem suum nouerat pro se intolerabilem\namaritudinem sustinere, quasi parum esset, quod ante pertulerat,\nadhuc et Beniamin fecit auferri, quo facto utique nouerat\neum multiplicem passurum esse dolorem. haec enim omnia\nsine sancti spiritus dispensatione facta fuisse non credo. deus\nenim, cuius iudicia plerumque sunt occulta, numquam tamen\niniusta, qui beato Iacob noluit indicare filium suum uiuere,\nille etiam sanctum Ioseph (non) permisit, ut patri suo suam\ngloriam nuntiaret, quin immo adhuc Simeon in uinculis tenendo,\n\n\n\n\nBeniamin auferendo ipsius patris sui angustias cumulauit. haec\nenim, fratres carissimi, si fideliter adtendamus, cum grandi\nmisericordia dominum fecisse cognoscamus. ab initio enim\nmundi in sanctis exercuit deus, quod in beato Iacob cum grandi\npietate conpleuit.\n\n\nSed hoc quare sit factum, diligenter adtendite. quamuis\nenim serui et amici dei capitalia crimina uitauerint et multa\nopera bona fecerint, tamen sine minutis peccatis eos fuisse\nnon credimus, quia non mentitur ille, qui dixit: non est enim\ninmunis a peccato nec infans, cuius est unius diei\nuita sua super terram. et beatus Iohannes euangelista,\nqui utique meritis non erat inferior sancto Iob, clamabat et\ndicit: si dixerimus: peccata non habemus, ipsi nos decipimus\net ueritas in nobis non est, et illud, quod alibi\nscriptum est: iustus septies in die cadit et resurgit.\nquia, sicut ergo iam dictum est, sine istis minutis peccatis\nIacob esse non potuit, uolens deus parua peccata in hoc sancto\ntribulationis igne consumere inplet in eo, quod ipse per spiritum\nsanctum dixit: uasa figuli probat fornax et homines\niustos temptatio tribulationis, et illud: flagellat\ndeus omnem filium, quem diligit, et illud: per multas\ntribulationes oportet nos intrare in regnum dei. ut\nergo sanctum Iacob deus noster uelut aurum purgatum futuro\niudicio praesentaret, prius ab illo omnes maculas peccatorum\nabstersit, ut in eo ignis ille arbiter, quod exureret, inuenire\nnon posset.\n\nSi diligenter adtendamus, fratres carissimi, quod erga beatum\nIacob deum fecisse credimus, hoc etiam Ioseph circa fratres\n\n\n\n\n\n\n\n\nsuos exercuisse cognoscimus, qui utique tam sanctus fuit, ut\neos odio habere (non) potuisset. unde credendum est, quod\nideo (eos) tribulationibus fatigauerit, ut eos ad confessionem\ncriminis et ad medicamenta paenitentiae prouocaret. denique\ncum grandi dolore dixerunt se merito illa pati, quod peccassent\nin fratrem suum uidentes angustiam eius. et quod sciebat\nbeatus Ioseph, quod fratribus suis parricidii crimen sine grandi\npaenitentia indulgeri non posset, semel et secundo et tertio\nmedicabili tribulatione tamquam spiritali igne decoxit, non ut\nse uindicaret, sed ut illos corrigeret. denique priusquam peccatum\nsuum confiterentur et crimen, quod admiserunt, mutua\ninter se castigatione consumerent, nec agnoscendum se eis\ndedit nec pacis osculum illis indulsit. cum uero illos pro peccato,\nquod in ipsum admiserant, humiliter uidit adflictos, deosculatus\nest singulos et fleuit et pauentium colla pio oculorum\nrore perfundens odium fratrum caritatis lacrimis abluebat.\n\nQuod ergo deus in beato Iacob fecit et quod Ioseph erga\nfratres exercuit, hoc etiam et nos in illis, qui in nobis peccauerunt,\ndebemus implere, ut non ipsos, sed peccata eorum\nstudeamus odire et ita uelimus secundum culpae meritum durissima\ncastigatione corripere, ut eos studeamus in ueritate\ndiligere. haec si faciamus, fratres carissimi, inpletur illud in\nnobis, quod scriptum est: inuicem onera uestra portate\net sic adinplebitis legem Christi.\n\nAd extremum ut totum, quod dixi, breui sermone concludam,\ntaliter indulgeamus eis, qui in nobis peccauerunt, qualiter\nuolumus, ut nobis indulgeat deus, quotiens in illo peccamus.\nhaec si faciamus, securi possimus dicere: dimitte\n\n\n\n\n\n\nnobis debita nostra, sicut et nos dimittimus debitoribus\nnostris.\n\nAdhuc nobis delectabat cum caritate uestra de beato Ioseph\naliquid loqui, sed propter pauperes, qui ad opera sua festinant,\nmelius est, ut nobis in die crastina reseruemus. et ideo conuersi\nad dominum misericordiam ipsius deprecemur, ut desiderium\naudiendi uerbum dei, quod in nobis placatus contulit,\net augere semper et conseruare dignetur, qui cum patre et\nspiritu sancto (uiuit et regnat) in saecula saeculorum. Amen.\nXXII. DE SANCTO IOSEPH III. De beato Ioseph, quod de sermone hesterni diei caritati\nuestrae reseruauimus, nunc secundum uestram consuetudinem\nintenti cum silentio et quiete suscipite. beatus Ioseph, fratres\ndilectissimi, ut regnum Aegypti admirabili sapientia regeret,\nprius ipse se rexit. cum esset decorus et speciosus facie pulchritudinem\nuultus sui non ad alienam deriuauit iniuriam, sed\nad suam gratiam conseruauit hoc se pulchriorem iudicans, si\nnon dispendio castitatis, sed cultu pudoris speciosior probaretur,\net illum esse uerum decorem, qui non alienos oculos caperet\nnec mentes fragiles uulneraret. crimen enim dominae suae\nfuit, quae male uidit, non beati Ioseph, qui male uideri noluit.\nnec in eo, quod uisus est, culpa est. non erat in potestate\nseruili, ut non uideretur a domina, maritus deberet\ncauere oculos uxoris. discant tamen et uiri cauere oculos\nfeminarum: adamatur et qui noluit amari. denique adamatus\n\n\n\n\nest Ioseph, qui amantem contemneret, et bene excusauit eum\nscriptura dicens: inmisit oculos uxor domini eius in Ioseph,\nhoc est, (non) iste se ostentauit nec cepit incautam, sed\nilla retia sua misit et indagine sua capta est, laqueos suos\nsparsit et suis uinculis colligata est. dixit autem illi: dormi\nmecum. prima adulteri oculorum tela sunt, secunda uerborum.\nsed qui non capitur oculis, potest uerbis resistere. excusatur,\nquod ingressus est, praedicatur, quod elapsus est nec\nfecit plus uestimenta corporis quam animi castimoniam. reliquit\ntamquam non sua, quae adultera manibus tenebat, et\naliena iudicauit, quae tactu inpudicae poterant conprehendi.\nmagnus plane uir, qui uenditus seruile tamen nescit ingenium:\nadamatus non reamauit, rogatus non adquieuit, adprehensus\naufugit. qui cum ab uxore domini conueniretur, teneri ueste\npotuit, animo capi non potuit. ac ne ipsa quidem uerba eius\ndiu passus contagium iudicauit, si diutius moraretur, ne per\nmanus adulterae libidinis ad eum incentiua transirent, itaque\nueste exiuit. crimen enim excussit et relictis, quibus tenebatur,\nuestibus expoliatus quidem, sed non nudus aufugit,\nqui erat tectior indumento pudoris. non enim est nudus, nisi\nquem culpa nudauerit.\n\nDenique in superioribus habemus, quod Adam, posteaquam\ndei mandatum praeuaricatione deseruit et peccati grauius aestum\ncontraxit, nudus erat, unde et ipse ait: uocem tuam audiui\nin paradiso et timui, quod nudus sum, et abscondi\n\n\n\n\n\n\nme. intendit enim se nudum, quod ornamentum diuinae protectionis\namiserat, et ideo latebat, id est, quod uestem fidei\n(non) habebat, quam utique praeuaricando deposuit. magnam\nrem uides. ille fuit nudus, qui tunicam non amisit, iste nudus\nnon erat, qui uestimentis exuit se, quae in manus adulterae\ndereliquit. Adam scriptura illum nudum adserit, hunc nudum\nesse non dixit. et ideo ea expoliauit se iste potius quam nudauit,\nqui incorrupta uirtutum uestimenta seruauit expolians\nse ueterem hominem cum actibus suis, ut indueret nouum\nhominem, qui secundum imaginem creatoris in agnitionem rerum\nseruatur. ille autem nudus remansit, qui se iterum uestire\nnon potuit. singularis priuilegii uirtute exutus inde pelliciam\naccepit tunicam, quia peccator non poterat habere spiritalem.\n\nAccusatus autem Ioseph ad omnia sua noluit illam dicere\nculpabilem esse, quia iustus accusare non nouit, et ideo inpune\nhoc inpudica faciebat. illam igitur uere exutam dixerim etiam\npallium Ioseph humanum tenentem, quae omnia ornamenta\npudoris et uel animae perdiderat castitatis. illum satis ornatum\nsatisque uestitum dixerim, cuius uox non audiebatur et innocentia\nloquebatur. sic Susanna postea, dum tacet in iudicio,\nmelius locuta est oraculo et ideo emeruit prophetae defensionem,\nquae propriae uocis non quaesiuit auxilium. beatiorem\nergo illum dixerim, cum in carcerem mitteretur, qui sustinebat\npro castitate martyrium. bonum enim est munus pudicitiae\netiam, cum sine periculo custoditur, ubi uero etiam salutis\npericulo defenditur, ibi plenius coronatur. inaudita causa\ntamquam reus criminis in carcerem Ioseph mittitur, sed eum\ndominus nec in carcere deserebat. non est turpe innocentibus,\ncum falsis criminibus appetuntur, cum oppressa iustitia\n\n\n\n\n\n\ntraduntur in carcerem. uisitat dominus et in carcere suos et\nideo ibi plus est periculi. sed quid mirum si uisitet Christus\nin carcere positos, qui se ipsum in suis carcere clausum esse\nmemorauit, sicut habetis scriptum: in carcere eram et non\nuenistis ad me.\n\n\nQuo non penetrat diuina misericordia? inuenit Ioseph gratiam\nhuius modi, ut, qui fuerat clausus in carcere, ipse potius\nclaustra carceris custodiret. in ipso enim praefiguratum est,\nquod postea in domino saluatore nostro conpletum est. sic\nenim insidiante uel accusante domina Ioseph in carcerem mittitur,\nsicut Christus insidiante uel accusante synagoga crucifigitur\net quasi in carcerem ad inferna descendere dignatus\nest. denique similitudinem uidete. de Ioseph scribitur, quod\nliber in carcere fuit et eos, qui in carcere tenebantur, in potestatem\nacceperat. de domino autem saluatore nostro quid\nscriptum est? posuerunt me, inquit, in lacu inferiori,\nin tenebrosis et umbra mortis. factus sum sicut homo\nsine adiutorio inter mortuos liber. uerius enim hoc in\nChristo conpletum est, qui non solum in potestate habuit in\ncarcere uinctos, sed etiam de ipso inferni carcere praedam,\nquam diabolus ceperat, fortiter et feliciter reuocauit. ascendens\nin altum captiuam duxit captiuitatem, id est, quos diabolus\nceperat ad mortem, ille recepit ad uitam.\n\nUnde, fratres carissimi, et nos ad exemplum beati Ioseph,\nquantum possimus, cum dei adiutorio familiaritatem infestam\natque suspectam effugere festinemus, ut castitatis nitorem seruare\npossimus secundum illud, quod apostolus dicit: fugite\nfornicationem. contra alia peccata pugnandum est, ut castitas\ncustodiri possit, fugiendum est. imitemur ergo beatum\n\n\n\n\n\n\nIoseph in dilectione perfecta et castitate seruanda, ut nec inimicis\nnostris malum pro malo uelimus reddere, ut ornamenta\npudicitiae ita mereamur in hoc saeculo custodire, ut de aeterno\nopprobrio liberari possimus praestante domino nostro Iesu\nChristo, cui est honor et gloria et imperium in saecula saeculorum.\nAmen.\n\n.\nB. Sermones uarii. XXIII. AD MONACHOS I. Ad locum hunc, carissimi, non ad quietem, non ad securitatem,\nsed ad pugnam, ad certamen conuenimus, ad agonem\nhuc processimus, ad exercenda cum uitiis bella conscendimus.\nuitia enim nostra hostes nostri sunt, de quibus scriptura pronuntiat\ndicens: caue, ne umquam habeas cum eis foedus.\nnecessaria nobis est, fratres, peruigil cura, indefessa custodia,\nquia conflictus iste sine fine, hostis iste sine pace est. hoste\nisto uinci potes, recipi in amicitiam non potes. et ideo proelium\nistud, quod suscepimus, satis durum satisque periculosum\nest, quia intra hominem geritur et nisi cum ipso homine non\nfinitur.\n\nIdeo ergo nos ad tranquilla haec secreta et spiritalia castra\ncontulimus, ut cotidie contra passiones nostras infatigabili congressione\ncertemus, ut cotidie senioribus nostris quasi famulas\nuoluntates nostras subiciamus, ut cordis nequitias circumcidamus\nuel linguae gladium recondamus, ut non solum inuicem\nnon inferamus iniurias, sed nec ab aliis sentiamus illatas.\n\n\n\n\n\n\npeculiariter enim ista ad professionem nostram pertinent nihil\nin hac uita consolationis requirere, nihil honoris, praesentium\nrerum solacia refugere et ad promissa aeternae remunerationis\npraemia animum praeparare, subiectione et abiectione gaudere\net paupertatem studio quaerere et non solum facultates, sed\nipsas uoluntates. de cordibus eradicare. nihil enim proprium\nhabere interdum res necessitatis exigit, nihil autem concupiscere\nres est uirtutis.\n\nIllud etiam scire debemus, quod, qui inter nos uitam habere\nconstituimus, aut cum grandi fructu aut cum grandi periculo\nuel diligentes uel etiam neglegentes sumus. unde felix est\nilla anima, quae, dum bene in congregatione uersatur, multorum\ngaudium est et plurimi ex ea uel aedificantur uel illuminantur.\nbona enim, dum multis communicantur, adduntur.\nad quod etiam sapientissimi illius sententia respicit, quae dicit:\nfili mi, si sapiens fueris, (eris) tibi et proximis tuis.\nitaque si quis in congregatione positus humilitatem se sequentibus\naut patientiam praebuerit, quantum ex se bonum proximis\ncommodat, tantum in se lucra aliorum conuertit. si\nuero e contrario per inoboedientiam uel superbiam, quae res,\nquod peius est, facilius inueniri solet, ad mali exemplum siue\niniquitatis alios attraxerit, quantos destruxerit, de tantis periculum\ndamnationis incurrit, quantis detrimentum fuit, de tantis\ndamna contraxit et peccatum, quod ab illo semel recessit, ad\neum multipliciter redundabit. quamobrem sicut ille ualde admirandus\natque laudandus est, cuius cursus bonus multorum\nprofectus est, ita ille non immerito lugendus est, cuius uita\nmultorum ruina est.\n\n\n\n\n\n\n\nIdeoque, fratres carissimi, quae ad aedificationem pertinent,\nea in medio positi agere studeamus, ne uita nostra aliorum\nuirtutibus noceat et ne aliorum feruorem tepor noster debilitet\net ne aliorum patientiam nostra iracundia uiolet, ne aliorum\nhumilitatem superbia nostra deprauet, ne aliorum pulchritudinem\nfoeditas nostra contaminet, ne aliorum ardentes exstinguamus\nlampades, si nostras illuminare non possumus.\net quidem illae fatuae uirgines, quamlibet stultae essent, non\ntam alienas exstinguere lampades quam suas illuminare cupiebant.\net ideo ad istarum similitudinem, si cui nostrum deest\npinguissima gratia humilitatis et si deest ignis fidei et si\nflamma feruoris et si oleum caritatis et si lumen discretionis,\nueniat ad eos, quos magis abundare perspexerit, et gratiam\nin se a proximis non auferendo, sed imitando transfundat et\nbona possessionis alienae non solum sine damno, sed etiam\ncum lucro possessionis inuadat. numquam enim sentit luminis\ndamnum plurimus ignis accensus nec minuit solis lucem considerantium\nmultitudo. quanti ad eum perspexerint, tantis\nmunera sua commodat et ipse tamen semper integer perseuerat.\n\n\n\nBenedicta a deo illa anima est, cuius humilitas alterius confundit\nsuperbiam, cuius patientia proximi exstinguit iracundiam,\ncuius oboedientia pigritiam alterius tacite increpat, cuius feruor\ninertiam alieni teporis exsuscitat, qui proximi sui prae ira\nturbatum oculum cordis gratia consolationis atque aedificationis\nilluminat. melius est huic quam illi, qui fratrem paululum\nab aliquo contristatum non tamen solacio suo porrecta manu\nnon subleuat, sed titubantem sicut parietem inclinatum maleloquiorum\nimpulsu adiuuat ad ruinam et salubriter pro disciplinae\nratione correctum per sinistra consilia sic incitat, ut\nallidat, sic armat, ut perimat.\n\n\n\nItaque, fratres, cui mala propria non sufficiunt, ille sic agit,\nut iudicium etiam alienae perditionis incurrat. certi simus,\ncarissimi, quod, nisi caueamus, nisi nostras cotidie resecemus\net circumcidamus passiones, deteriores multum nos effici, quam\nfueramus, dum in hoc saeculo uiueremus, ita ut fiant extrema\nnostra peiora prioribus. et quidem, carissimi, quamdiu, quae\nad mundum pertinent, illis actibus et negotiis eramus militantes,\nin quibus nunc erubescimus, tunc nobis aduersarius\nnon obstabat, immo etiam consentiebat, quia circa miserabilem\nac perditam uitam nostram non inueniebat, in quo exerceret\ninuidiam suam. delectabant illum nostra opera, sufficiebant\nilli per se nostra crimina et peccata. quis enim suscipiat\nbellum contra militem suum et quis uelit impugnare subiectum\nsuum? sed super omnem infelicitatem erat uita illius,\ncui nocere dedignabatur inimicus.\n\n\nAt uero nunc, postquam uoluptatibus illius renuntiauimus,\nuidit cultores suos ad actoris pristini rediisse famulatum, uidit\nin nobis quodam modo idola sua in dei templum mutari et\nfrendens et tamquam leo rugiens omnes nocendi aditus peruigil\ninsidiator explorat, de quo leone apostolus attestatur:\nuigilate, quia aduersarius uester diabolus ut leo rugiens\ncircuit quaerens, quem deuoret. beati, quos hic\nleo inquirendos iudicat et sequendos utique uirtutum uestigiis\net odore meritorum. non enim ab illo inquiruntur nisi boni,\nquia se ultro ingerunt mali. post illos uiolenter currit, hos\netiam neglegenter incurrit. beati igitur, quos hic leo inuidia\ncogitur quaerere et malitia non permittitur inuenire. terribiliter\nquidem sonat in auribus nostris, dum audiuimus: tamquam\nleo rugiens. sed quia dictum est: escae eius electae\nsunt, quod quaerit, electionis est, quod rugit, desperationis est,\nsicut in alio loco legimus: dentibus suis frendet et tabescet.\nita haec loquitur sermo diuinus, ut terrori coniuncta sit\n\n\n\n\n\n\nconsolatio. cruenti quidem est, quod frendet, sed uicti, quod tabescet.\net inter haec quanta sint illa, quae a deo praeparata\nsunt homini, liuor prodit inimici.\n\nHaec itaque, carissimi, cogitantes et in hoc agone desudantes\ngloriosi ac praeclari patris nostri nos et discipulos meminerimus\nesse et filios. rapiamus unusquisque, quod possumus, de bonis\nintestati parentis. hic de hereditate assumat fidei holosericam,\ngestorum uarietatem pretiosam, hic mansuetudinis ac simplicitatis\noccupet talentum, ille decus pectoris beneuolentiae ac\nsapientiae monile sibi uindicet, hic margaritam compunctionis\net thesaurum castitatis inuadat. licet enim ille locupletissimus\n. dei amicus, quidquid habuit, integrum secum tulerit, et nobis\ntamen, si uolumus, totum reliquit. ita ergo agamus bona\nillius sectantes, ut, qui in aeternam gloriam suscitandus sub\nfine saeculorum reddetur, nunc ecclesiae per rediuiua in filiis\nmerita iam resurgat.\nXXIIII. AD MONACHOS II. Quod supplente et quodam modo cum caritate iubente deo\net uestra fraternitate qualemcumque sermonem profero, facio\nhoc non ex aliqua praesumptione, sed ex uera et integra caritate.\net licet tam perfecti deo propitio sitis, ut admonitione\nnostra minime egeatis, tamen imperante caritate, quae nescit\n-timere, etiam quod optime implere uos nouimus, suggerere et\nadmonere cum uera humilitate et perfecta caritate praesumimus,\nnon tamen sine uerecundia, cum nos necdum idoneos\n\n\n\n\nnouerimus esse discipulos et ad opus sanctum uideamur excitare\nmagistros. cum simus tepidi, cogimur admonere feruentes,\ncum simus peccatores, arguimus iustos, cum simus\nimperiti, instruimus doctos, cum simus in pelago huius mundi\nnimiis fluctibus agitati, ad eos, qui ad portum iam feliciter\nperuenerunt, praedicationis uerba proferimus.\n\nSed tamen, fratres dilectissimi, quia solent naues superatis\net deuictis fluctibus pelagi etiam in portu tutissimo laborare\net, nisi grandis cautela fuerit, paene submergi, cum summa\nhumilitate et ingenti reuerentia admonemus, ut, quia uos Christus\ncapitalibus criminibus tamquam de periculosis liberauit\nfluctibus, in portu quietis et beatitudinis constituti paruas neglegentias\net quasi minuta peccata, quae sic in anima confluunt,\nquomodo per minutissimas nauis rimulas in sentina\nguttae concurrunt, cum omni uigilantia Christo adiuuante exhaurire\niugiter festinetis., nam quomodo nauis, postea quam\npelagi fluctus euaserit, si in portu sentinata non fuerit, de\nminutissimis guttis impletur et mergitur, sic et monachus deuictis\net superatis mundi huius criminibus quasi periculosis\nfluctibus, cum ad portum monasterii uenerit, si subrepentia\nuitia et minuta et cotidiana peccata de animae suae sentina\nexhaurire neglexerit, in ipso portu naufragii discrimen incurrit.\n\nSed dicit aliquis: quomodo potest anima sentinari? utique\norando, ieiunando, uigilando, ueram caritatem et ueram humilitatem\net ueram oboedientiam exhibendo. attendite, fratres,\nquaeso. quomodo nauis sentinatur a situla, sic anima ab operibus\nmalis oratione dominica liberatur, si dicat et uerum dicat:\ndimitte nobis debita nostra, sicut et nos dimittimus\ndebitoribus nostris. qui enim omnibus in se peccantibus\nclementer indulserit, nullius peccati uestigium in illius anima\nremanebit. attendite, fratres, et considerate, quod dixi, qui in\nse peccanti indulserit, non dixi, quod, qui in deo peccauerit,\n\n\n\n\n\n\nipsi debeas indulgere, (sed) si quia in te peccauerit, ipsi debeas\nueniam dare. quod peius est, aliquotiens, qui in nobis peccauerit,\naut tarde aut difficile ueniam damus, qui in deo deliquerit,\nceleriter indulgemus. sed si uolumus iuste agere, illi,\nqui in deo peccauerit, sine seuerissima districtione non debemus\npenitus indulgere, ne, dum illi per indiscretam pietatem\nremittitur, exemplum perditionis aliis praebeatur. in suo ergo\nse unusquisque ostendat clementem, quia dominus ait: si dimiseritis\nhominibus peccata eorum, dimittet nobis\npater uester caelestis peccata uestra.\n\n\nQuando uero in deum aliquis peccatum praesumit admittere,\ndistrictionem debet monasterialem sustinere. et hoc bono et\npio animo debet fieri, ut spiritali castigatione ita corrigatur\nin hoc saeculo, ut non pereat in futuro, quia omne peccatum,\nquod in hoc mundo non corrigitur, in futuro saeculo punietur.\nsic enim de filio, de seruo diuina scriptura commemorat: tu,\ninquit, uirga. eum caedis et animam illius de inferno\nliberabis. et ideo, sicut supra suggessi, non solum capitalia\ncrimina caueamus, sed etiam paruas neglegentias cotidie quasi\nuenena diaboli respuamus. sunt enim nonnulli, qui post religionis\nprofessionem, quia uidentur exisse de saeculo, nimia\nsecuritate soluuntur, et impletur in illis sententia domini, qua\ndicitur: utinam frigidus esses aut calidus. nunc autem,\nquia tepidus es, incipiam te euomere ex ore meo. quid\nest, quod dixit: utinam calidus esses aut frigidus? hoc uult\ndicere: melius tibi fuerat, ut in saeculo remansisses frigidus\naut in monasterio fuisses feruidus, nunc autem, quia et de\nsaeculo recessisti et spiritalem feruorem per neglegentiam\ntuam apprehendere noluisti, tepidus effectus es, ex ore domini\nuix iterum recipiendus euomeris.\n\n\n\n\n\n\nIdeoque, fratres carissimi, cum dei adiutorio sententiam diuinae\nscripturae diligenter attendite, qua dicitur: omni custodia\nserua cor. tuum. sicut enim gaudendum est de\nmonacho, qui ad monasterium uoluerit mansuetudinem, oboedientiam,\npatientiam mitis et humilis exhibere, ita e contrario\nlugendum est de illo, qui corpore tantum uidetur de hoc saeculo\nexisse, corde tamen in mundo aut remansisse infideliter\naut rediise infeliciter cognoscitur et pro humilitate profert\nsuperbiam, pro patientia iracundiam, pro oboedientia contemptum,\npro caritatis medicamento malitiae effundit uenenum.\ntalibus conuenit illa beati Petri uera et multum timenda sententia:\nmelius, inquit, illis fuerat non cognoscere uiam\niustitiae, quam post cognitionem retrorsum conuerti,\net iterum: canis reuersus ad uomitum suum et sus lota\nin uolutabro luti. sed nec de talibus desperandum est,\nfratres, quia potens est deus orantibus uobis scintillam compunctionis\naccendere et omnem saeculi uoluptatem uelut spinas\net tribulos nequitiae salubri igne consumere, illo utique igne,\nde quo dominus ait: ignem ueni mittere in terram et\nquid uolo, nisi ut ardeat?\n\n\nOrate ergo, fratres dilectissimi, non solum ut uobis deus\nperseuerantiam bonam dignetur tribuere, sed et ut illi, qui\nneglegentes sunt, tandem debeant de fouea superbiae se subleuare\net de laqueis eruere. si enim uobis orantibus et cum\ncaritate consilium dantibus, quicumque sunt tepidi et neglegentes,\nfuerint emendati, duplicatum uobis praemium dominus\net de uestra et de illorum correptione recompensare dignabitur.\nnam nec illi, qui boni sunt, se debent quasi de suis meritis\nextollere, nec illi, qui neglegentes sunt, de dei misericordia\ndesperare, sed et illi cum humilitate dei dona custodiant et\nilli cum grandi compunctione celerius ad paenitentiam uel correptionis\nmedicamenta confugiant, quia, qui bonus est, si\n\n\n\n\n\n\n\n\n\n\nsuperbire coeperit, humiliabitur et, qui superbus est, si se humiliauerit,\nper dei misericordiam subleuabitur. tantum est enim,\nut se non permittat amplius durissimo iugo premi nec nimia\net periculosa dissimulatione in peccatis perseuerando diutius\nobdurari, sed tam cito confugiat ad pietatem dei, ut in se\npeccati uestigium non relinquat. optime calidis adhuc uulneribus\nmalagma uel fibula. apponitur, quia, si uelox fuerit\nad caelestem medicum intentio resurgendi, uestigium peccati\nnon poterit remanere cum lapso, quia sub manu omnipotentis\nmedici dei et cito perit morbus et uelociter sanatur\naegrotus.\n\nIterum atque iterum rogo et admoneo, fratres, ut oboedientiam\net humilitatem et caritatem non solum senioribus et\ncoaequalibus, sed etiam iunioribus exhibere iugiter studeatis,\nquia, quaelibet bona seruus dei habere contenderit, omnia perniciter\nperdit, si in illo humilitas et caritas uera non fuerit.\nnolite murmurare, fratres, scriptum est enim, quod murmurantes\na serpentibus perierunt. nolite detrahere, fratres, quia\nscriptum est: qui detrahit fratri, erudicabitur. nolite\niracundiam in corde seruare, quia scriptum est: ira enim\nuiri iustitiam dei non operatur. nolite uos inuicem odio\nhabere propter illud, quod scriptum est: qui odit fratrem\nsuum, homicida est.\n\nSed non opus est, ut diutius sanctam caritatem uestram\nuerbis doceamus, quod uos ad Christi gloriam operibus implere\net cognoscimus et gaudemus. hoc solum specialiter petimus,\nut, quia uos deus in locum quietis et tranquillitatis collocare\ndignatus est, pro nobis, quos saeculi istius tempestates et innumerabiles\nfluctus affligunt, abundantius domino supplicetis,\nut, si nobis, quia non meremur, gloria non dabitur, saltem\nuobis orantibus peccatorum uenia tribuatur. Amen.\nXXV. SERMO ANTE QVADRAGESIMAM. Rogo et admoneo uos, fratres carissimi, ut in isto legitimo\nac sacratissimo tempore exceptis dominicis diebus nullus prandere\npraesumat, nisi forte ille, quem ieiunare infirmitas non\npermittit, quia aliis diebus ieiunare aut remedium aut praemium\nest, in quadragesima non ieiunare peccatum est. alio tempore\nqui ieiunat, accipiet indulgentiam, in quadragesima qui potest\net non ieiunat, sentiet poenam. et ipse tamen, qui ieiunare\nnon praeualet, secretius sibi soli aut, si est alius infirmus,\ncum ipso sibi in domu sua praeparet, quod accipiat, et illos,\nqui (sani sunt et) ieiunare praeualent, ad manducandum non\ninuitet, quia, si hoc fecerit, non solum deus sed etiam homines\nintellegere possunt illum non pro infirmitate (non) posse, sed\npro gula ieiunare non uelle. sufficiat illi, quod ipse ieiunare\nnon praeualet, et magis cum gemitu et suspirio et animi dolore\nmanducet pro eo, quod aliis ieiunantibus et ipse non potest.\nquod opus est unicuique infirmo, secretius aut sibi soli aut\nalii infirmo similiter faciat praeparare, quia non ei oportet, ut\naliquem sanum roget ad prandium, ne sibi augeat etiam de\nalterius gula peccatum.\n\nPro eo tamen, quod non potest ieiunare, amplius pauperibus\nerogare debet, ut peccata, quae non potest ieiunando curare,\npossit elimosynas dando redimere. bonum est ieiunare, fratres,\nsed melius est elimosynam dare. si aliquis utrumque potest,\nduplex bonum est. si uero non potest, melius est elimosynam\n\n\n\n\n\n\ndare. si (possibilitas non fuerit ieiunandi, elimosyna sufficit\nsibi sine ieiunio, ieiunium \\'uero sine elimosyna omnino non\nsufficit. ergo si aliquis non potest ieiunare, elimosyna absque\nieiunio bonum est. si uero praeualet ieiunium cum elimosyna,\nduplex bonum est, (ieiunium uero sine elimosyna nullum bonum\nest), nisi forte ita sit aliquis pauper, ut non habeat omnino,\nquod tribuat. illis ergo, qui non habuerint, unde retribuere,\nsufficit uoluntas bona secundum illud, quod scriptum est:\ngloria in excelsis deo et in terra pax hominibus bonae\nuoluntatis.\n\n\nSed quis erit, qui se possit excusare, cum etiam pro calice\naquae frigidae mercedem se dominus redditurum esse promiserit?\net quare frigidae dixit? ne forte se posset aliquis\npauper de lignorum penuria excusare aut certe dixerit se uasculum,\nubi aquam calefaceret, non habere. denique et per\nbeatum prophetam, fratres carissimi, dominus ita hortatur et\nadmonet elimosynam fieri, ut paene nullus pauper sit, qui se\nualeat excusare. sic enim ait: hoc est ieiunium, quod\nelegi, dicit dominus: frange esurienti panem tuum.\nnon dixit, ut integrum daret, cum forte pauper ille alium non\nhaberet, sed frange, inquit, hoc est dicere: etiamsi tibi tanta\npaupertas est, ut non habeas nisi unum panem, ex ipso tamen\nfrange et pauperi tribue. et egenum, inquit, ac sine tecto\ninduc in domum tuam. si aliquis ita pauper est, ut non\nhabeat, unde tribuat pauperi cibum, uel in uno angulo domus\nsuae peregrino praeparet lectulum.\n\nQuid nos ad haec dicturi sumus, fratres, uel quam excusationem\nhabere poterimus, qui amplas et spatiosas domos\nhabentes uix aliquando dignamur excipere peregrinum ignorantes,\nimmo non credentes, quod in omnibus peregrinis\n\n\n\n\n\n\nChristus excipitur, sicut ipse dixit: hospes fui et suscepistis\nme, et: qua-mdiu fecistis uni ex minimis istis, mihi\nfecistis? laboriosum et fastidiosum nobis est in pauperibus\nrecipere Christum in patria nostra, timeo, ne ille nobis uicem\nreddat, ne non recipiat nos in beatitudine sua. contemnimus\nillum in mundo, timeo, ne nos ille iterum contemnat in caelo\nsecundum illud, quod ipse dixit: esuriui enim et non dedistis\nmihi manducare et hospes fui et non suscepistis\nme, et: quamdiu non fecistis uni ex minimis istis,\nnec mihi fecistis. et quod postea sequitur, fratres, auertat\nhoc deus a nobis, hoc enim postea addidit dicens: discedite,\ninquit, a me maledicti in ignem aeternum, qui paratus\nest diabolo et angelis eius.\n\nHaec ergo, fratres carissimi, non transitorie nec solis corporeis\nauribus audiamus, sed fideliter audientes etiam, ut alii\nteneant et impleant, uerbo pariter et exemplo doceamus. quid\nergo post haec dixit dominus per prophetam? si uideris,\ninquit, nudum, operi eum. ego in hac sententia neminem\niudico, unusquisque attendat conscientiam suam. me tamen\narguo et reprehendo, quia forte aliquoties euenit, ut per neglegentiam\nuestimenticula mea, quae debuerint accipere pauperes,\ndeuorarentur a tineis. et timeo, ne mihi ipsi panni ad\ntestimonium proferantur in die iudicii secundum illud, quod\nIacobus apostolus terribiliter increpat dicens: agite nunc,\ninquit, diuites, plorate ululantes in miseriis, quae aduenient\nuobis. diuitiae uestrae putrefactae sunt et\nuestimenta uestra a tineis comesta sunt. aurum et\nargentum uestrum aeruginauit et aerugo eorum in\n\n\n\n\n\n\ntestimonium uobis erit et manducabit carnes uestras\nsicut ignis. thesaurizastis super terram e.t in deliciis\nenutristis corda uestra in die occisionis. haec omnia,\nsicut dixi, fratres carissimi, quae per apostolum comminatus\nest Christus, licet nos nimium terreant, non tamen de dei\nmisericordia desperandum est. adhuc enim et ego et mei similes\nneglegentes cum dei adiutorio possumus nos emendare,\nsi uolumus, (si) et elimosynas, quas huc usque parcius fecimus,\nlargius erogemus et pro peccatis praeteritis cum dolore\net gemitu et cum spe reparationis dei misericordiam deprecemur.\n\n\nErgo, sicut supra suggessimus, fratres carissimi, ieiunia\nnostra elimosynarum pinguedo commendet, quia tale est ieiunium\nsine elimosyna, qualis sine oleo lucerna. nam sicut lucerna,\nquae sine oleo accenditur, fumigare potest, lumen habere\nnon potest, ita ieiunium sine elimosyna carnem quidem cruciat,\nsed caritatis lumine animam non illustrat. interim dum licet,\nquod ad praesens agitur, fratres, sic ieiunemus, ut prandia\nnostra pauperibus erogentur, ut, quod pransuri eramus, non in\nnostris sacculis, sed in uisceribus pauperum reponamus, quia\nmanus pauperis gazophylacium Christi est. quicquid accipit,\nne in terra pereat, in caelo reponitur, quia, quamuis cibus,\nquem pauper accipit, consumatur, merces tamen boni operis\nin caelo reconditur. nam si prandia nostra exquisitis saporibus et .\nmultiplicatis ferculis expendere studeamus ad caenam, sic corpori\nnostro deliciae non subtrahuntur, sed etiam duplicantur ac, sicut\neo modo corpori nostro nil minuitur, sic animae nil augetur.\n\nHaec, fratres, timens magis quam de uobis aliquid sinistrum\ncredens admoneo. scio tamen plures ex uobis deo propitio et\n\n\n\n\nperegrinos assidue excipere et pauperibus frequenter elimosynam\ndare. et ideo, quod suggero, ad hoc proficiat, ut, qui faciebat,\namplius faciat. qui uero non faciebat aut forte tardius faciebat,\ntam sanctam sibi et deo placitam operationem in consuetudinem\nmittat. et licet credam, quod deo inspirante semper\nsuperuenientibus festiuitatibus castitatem ante plures dies\n(etiam cum propriis uxoribus) custodiat caritas uestra, tamen\nlicet ex superfluo etiam, quod uos facere credo, caritatis contemplatione\ncommoneo, ut per totam quadragesimam usque ad\nfinem paschae castitatem deo auxiliante seruantes in illa sacrosancta\nsollemnitate paschali caritatis luce uestiti, elimosynis\nsplendidi, orationibus, uigiliis et ieiuniis uelut quibusdam caelestibus\net spiritalibus margaritis ornati non solum cum amicis,\nsed etiam cum inimicis pacifici libera et secura conscientia ad\naltare domini accedentes corpus et sanguinem eius non ad iudicium,\nsed ad remedium possitis accipere.\n\nSed cum de elimosynis loquar, non conturbetur angusta\npaupertas. omnia enim compleuit, qui, quod potuit, fecit, quia\nuoluntas perfecta faciendi reputabitur pro opere facti. sed hoc\nille implere poterit, qui omnem pauperem quasi se ipsum\nconsiderare uoluerit. sic pauperi tribuat, quomodo, si ipse in\ntali necessitate esset, sibi fieri cuperet. haec qui fecerit, et\nnoui et ueteris testamenti praecepta complebit implens illud\neuangelicum: omnia, quaecumque uultis, ut faciant uobis\nhomines, ita et uos facite illis similiter. haec est\nenim lex et prophetae, ad quam uerae et perfectae caritatis\nlegem ipse nos dominus sub sua protectione perducat, qui\ncum patre et spiritu sancto uiuit et regnat in saecula saeculorum.\nAmen.\nXXVI. SERMO DE QVADRAGESIMA. Permotos esse uos credo, fratres dilectissimi, cur ad superiorem\ndominicam percurrimus et, cum hodie sit eius exordium,\ncur festiuitatem eius ante unam hebdomadam celebrare\ncoeperimus. reprehendi non potest obseruatio ista praepropera.\ndeuotionis enim iudicium est prius legem exsequi quam legis\nstatuta cognoscere et ante oboedire praeceptis, quam oboedientiae\npraecepta compellant. illud enim amoris est, hoc timoris,\nhoc imperatiue exigitur, illud religiose defertur, hic debitum\nsoluitur, ibi donum muneris exhibetur. unde et nos religiosum\nmunus exhibuimus deo, dum amplius ieiunauimus. reprehendi\nenim non potest festinata festiuitas. semper enim in gaudiis\nsollemnitati uota praeueniunt et futuram laetitiam deuotio exoptata\nanticipat. non solum igitur non reprehensibiliter, sed\net caute factum est. semper enim in rebus ambiguis oportet\naddere aliquid amplius ad cautelam, quia, quod est amplius,\nrecidi potest, quod minus, non potest prolongari, sicut in hac\nobseruatione factum est. nam, quod propter quadragesimam\nplus ieiunauimus, non minuimus quadragesimam, integra enim\nnobis manet. quodsi minus ieiunassemus, a numero redintegrare\neam non poteramus ad numerum.\n\nSed fortasse illud in causa est, cur ieiunium, quod ieiunauimus,\nnon proficiat nobis ad quadragesimam. proficiet plane\nnobis, quia, etsi non proficit ad quadragesimam, proficit ad\nsalutem, si non proficit ad numerum, proficit ad meritum.\ncui enim umquam non profuit orare, legere, ieiunare? cui\nnon profuit castitas, sobrietas, mansuetudo? nisi quod illos\n\n\n\n\nmagis reprehendo, qui, cum parati fuerint ieiunare, postea\nquam audierint sollemnitates, ambiguum neglexerunt ieiunare.\ndemonstrabant utique non se uolentes religiose uiuere, sed\ncoactos. ueriti sunt, credo, ne quinque dierum ieiuniis prolongatis\ncaro eos corpusque defecerit et exiles ac tenues quadragesimae\nabstinentiam tolerare non possent.\n\nAudiant igitur refecti pariter ac robusti, tenues atque pallentes,\nquia hodie est quadragesima. audiant illi, inquam, ut\nieiunare incipiant isti, abstinere non desinant et communiter\nin arcam Christi intrare festinent. immo festinent amplius,\nquia tardius abstinere coeperunt, ut castigatiores et puriores\nintroeant, quia arca domini in periculis ieiunum sustentare\npraeualet, temulentum sustinere non nouit. admonemus ergo\nuos, sicut iam ante diximus, nostri temporis homines, ut his\nmundi turbinibus ad domum dei certatim unusquisque confugiat,\nsicut et sui temporis homines Noe iustus admonuit.\nadmonuit enim illos et futurum diluuium praedicare non der\nstitit et, licet uox praedicationis non sit audita, tamen, etsi\ntacebat lingua, opere loquebatur, etsi silebat loqui uoce, ascia\npersonabat. cum enim aedificabat tam grande opus, arcae\nillius causam, cur fieret, ipso opere testabatur. testabatur enim\nipso apparatu noua tabernacula nouis periculis profutura. sapiens\nenim quisque intellegere poterat naufragii nescio quid\nimminere, cum domus talis fieret, quae non inhaereret in terra,\nsed nataret in gurgite, cum hospitium huiusmodi pararetur,\nquod nec pauimentum solo defigeret nec fluctibus unda demergeret.\nquis, inquam, sapiens non intellegeret adesse diluuium,\ncum uideret tale domicilium fieri, quod susceptos intra\nse non tam clauderet quam portaret, quod non tam pluuiarum\nimbres repelleret quam naufragii procellas arceret? quos,\n\n\n\n\ninquam, ex hospitio non auerteret periculum homines, in quo\nhospitio non habitandum esset, sed potius exulandum? in qualibet\nparte mundi futurum esse cum ipsis habitaculis peregrinum\nipse ergo sanctus Noe opere populis praedicabat et dicebat\nillud euangelicum domini dictum: si mihi non creditis,\noperibus credite.\nXXVII. SERMO IN DEPOSITIONE S. AUGUSTINI. Depositionem sanctae recordationis domni et patris nostri\nAugustini episcopi hodie, fratres carissimi, celebramus. huius\nenim dum apostolica merita mecum tacitus admiror, summi\nillius sacerdotis Aaron mihi habitus atque uestitus, quo diuersae\ngratiae ac uirtutes praefigurantur, occurrit. apud testamenti\nueteris instituta iuxta legis antiquae reuerenda mysteria ingressurus\nsancta sanctorum pontifex magnus diuersis exornabatur\ninsignibus. inter speciosas uarietates, quae quidem uidentibus\nmiracula praeferebant, intellegentibus sacramenta, per\noras tunicae usque ad uestigia defluentes et per ima uestigia\nordo tintinnabulorum sollerti arte conserti uenerandum circumsonabat\nincessum, ut ipse habitus demonstraret in sanctis\ntacere pontifici non licere. quod autem ingrediente sacerdote\nin sancta sanctorum non in alio loco, sed in extremis uestimentorum\ntintinnabula resonabant, hoc sine dubio designauit,\nut, quotiens sacerdos ingressus templum fuerit dei, de extremo\n\n\n\n\n\n\nmundi huius et de fine saeculi clamare non desinat iustorum\npraemia et peccatorum supplicia semper annuntians, ut, dum\nilli prouocantur ad bonum et illi deterrentur a malo, simul ad\npraemia aeterna perueniant. unde et ego nunc praesumptuosus\nesse non metuo de tanto ac tali patrono nostro peculiari sancto\nAugustino fiducialiter praedicare. non, inquam, praesumptionem\nesse metuo, si, cum ipse spiritaliter indutus ac praeditus fuerit\ntantarum dote uirtutum, uelut unum me extremae uestis suae\nprofitear esse tintinnabulum, ut inhaerens quasi circa uestigia\ndoctrinae illius ex meritis eius sonum uocis accipiam et quasi\nmotibus eius ita uirtutibus incitatus reddam quantulumcumque\ntinnitum et suorum commemoratione meritorum corda uestra\npulsem.\n\nIuxta haec autem, ut commemorauimus, ornamenta, quae in\nsancto Augustino diuina indulgentia meritorum luce concessit,\naliam adhuc similitudinem legimus in ueteri testamento. a\nfronte enim pontificis praetenta auri lamina praefulgebat, quae\nscilicet per metalli nitorem ostentaret conscientiae puritatem.\nnihilominus coaptabatur ei humerale gemmatum et a pectore\nmonile pretiosum, ut, qualiter interior excolendus esset, exterioris\nquoque dignitas admoneret. in ipso quoque monili\nAaron sacerdos nomina filiorum Israel opere gemmario intexta\ngestabat. hanc itaque (ut) sacra illius indumenta magnificentiam\nin sanctae recordationis domni Augustini laudabilibus\ninstitutis et diuersarum gratiarum spiritalibus margaritis splendere\ngaudemus, sed in illo multo amplius multoque uerius\nsplenduisse probantur. quae cum in illius Aaron imaginata\nfuerint indumentis, haec in illius uel gratia euidenter sunt expressa\nuel meritis. in illo auri lamina eminentiam frontis\nornabat, in hoc aurea uerecundia et sinceritas pretiosa frontem\nmentis inradiat. antiqua illa peregrini lapidis ornamenta et\noperosi decoris insignia illi uidebantur apposita, huic probantur\ngratiae largitate concessa, in illo adumbrata erant manu\n\n\n\n\nartificis, in sancto Augustino perfecta sunt munere conditoris.\nille semel in anno ea mox exuenda sumebat, hic ipsa incorporata\nnaturae induere scit, nescit exuere numquam uel cum\ncorpore deponenda, sed ad auctorem cum spiritu reportanda.\nin illo erat figura praeteriens, in hoc ueritas perseuerans.\n\n\nSuperest, ut per omnia sancti Augustini caelestibus institutis\net singularibus proficiatis exemplis. totum enim in illo uobis\nabunde praesto est, uel quod pertinet ad aedificationem uel\nquod spectat ad gloriam uel quod uocat ad uitam uel quod\nextollit ad gloriam. in ipso enim si requiratis bonae uoluntatis\naffectum, clamant misericordiae opera, si patientiam desideratis,\nexistunt mansuetudinis ornamenta, si purae conscientiae\nsint interroganda secreta, respondent castitatis insignia,\nfraglant benignitatis balsama, pietatis aromata, refulgent scientiae\nsapientiaeque monilia. inter haec multum ueremur, ne\nmerita sancti Augustini, dum affectus praedicationis insinuat,\ntenuitas sermonis abscondat. etenim antequam saecularem\nhabitum caelestium sectator exueret et sacrae militiae signa\nsusciperet, aliquamdiu in secreto domini timore et metu occultum\nmilitem gessit, diu in hoc mundo positus (in) extremo\nmundi fuit ac sic publica conuersatione suscepta non tam\ncoepit esse, quod non erat, quam prodidit, quod latebat. igitur\ncum eius iuuenilis aetas uincentibus lasciuiae fallaciis transuolantium\nrerum species pingere et indicere conaretur, sensus\neius praetereuntium ac perdentium uoluptatum fugitiua dulcedo\neumque diuersis nexibus uiolentiis adiciendo mundus astringeret\ncumque illum genere, facultate, moribus, acumine et memoriae\ncapacitate pollentem et per diuitias (dona) multiformis gratiae\nin medium proferentem quodammodo amplexu retinere amoenitas\nuitae huius ambiret, haec ille uniuersa quot oblectamenta\n\n\n\n\ntot uincula circa se sentiens negare incertis fidem statuit nec\nconsentire se posse definiuit. ut in lubricis quidem malis ideo\niocunda creduntur, quia cito uelut ostenso sui flore pertranseunt,\nhaec ideo illi magis suspecta erant, quia sectatorem\nsuum specie capiunt, uoluptate perdunt, celeritate destituunt.\n\n\nConsiderans itaque uniuersa saeculi praesentis inania et ante\noculos suos colligens eisque uelut de sapientiae arce despectis\net sub aeternorum comparatione in nihilum repudiatis secum\napud fidem suam uoluntatis consolationibus et conlocutionibus\ninfusum iam deo pectus armauit: nihil mihi ultra commune\nmanifeste tecum, fallacis mundi figura praeteriens. hoc uno\ngenere adquiram uictoriam derelinquendo te nec incurso rursum\ndamnum et per usum tui palmam de te potius capiam praefulsam.\nquam nihil es et quantum aliquoties uanitas terrenorum!\nmultum praecipis, dum teneris, sed plus tribuis, dum\nrepudiaris. sectatores tuos adpetita captiuas, contemptores\ntuos despecta glorificas magnas per odium ac fugam tui conlatura\ndiuitias. quid plura? inter uitae huius naufragia conclusum\net in mediis saeculi fluctibus positum et uelut cum ,\nIona in illius deuoratricis atque inmanis bestiae faucibus constitutum\nad dominum de profundo clamantem sanctum Augustinum\ninuitus licet mundus euomit et profectibus omnium\necclesiarum, quarum utilitatibus praeparabatur, emisit. et quia\nhaec est natura iustitiae atque uirtutis, ut, quanto studio diutius\nabscondi optat, tanto clarius innotescat et occultatio ipsa\nproditio sit, passim per populos conscia tantorum bonorum\nfama uolitabat et odore amoenissimae suauitatis longe lateque\nfulgebat. eminebat etiam in humili loco in admiratione omnium\nuelut ciuitas super uerticem montis exposita nec iam lucerna\npoterat latere sub modio nec recipiebatur nec continebatur\nintra latibulum suum exundans sidere lumen magnitudo. sic\n\n\n\n\nlampas magna non sibi accenditur, sed lumen suum eminus\net in circumiecta iaculatur speciosum fundens lumen flammeo\ndoctrinae fulgore et uniuersis adfuit integrum et singulis totum\npraestante domino nostro Iesu Christo, qui cum patre et spiritu\nsancto uiuit et regnat deus per infinita saecula saeculorum.\nAmen.\nXXVIII. SERMO DE REUELATIONE CORPORIS BEATI STEPHANI LEGENDUS IN INUENTIONE. Praesenti lectione percepimus uisionem omnibus ecclesiis\ncelebratam, audiuimus non somnia lubrico sensuum errore delusa,\nsed oracula rerum effectibus approbata. merito reuelationi\ncredimus in sermone, qui fructum tenemus in munere. ubi\nsunt, qui dicunt pios martyribus honores non esse deferendos?\necce iste, qui iam dudum beato paradisi splendore perfruitur,\nnunc mundo ad hoc ostenditur, ut colatur. unde dispensator\nutilitatum nostrarum deus euidenter eum praecipit honorari,\nquem praestitit inueniri. ,\n\nAit ergo sermo reuelationis, quod sacrum illud corpus non\nauis, non fera uiolauerit. ubi sunt, qui inhonores uolunt\nuideri sacros martyrum cineres ? ecce bruta beluarum uolucrumque\nnatura, quae non habet intellectum, sedulum tamen amico\nreddit obsequium, illicitum declinat attactum angelicae fortasse\ncustodiae uenerata secretum. non tetigit eum auis, non fera\nuiolauit. cum grandi crudelitatis inuidia male iam condemnat\nhominem reuerentia bestiarum, qui, quanto magis obdurati\ncordis impietas ******* ad nos immanitas ferarum et nostra\nad feras transit humanitas. hic ergo primus nascentis ecclesiae\net minister et martyr usque fastigium culmenque meritorum\ngloriae ardore subiectus euasit et leuita altaris Christi\n\n\n\n\neffectus est subito sacerdos sanguinis sui. et post illam domini\nsingularem insignemque uictoriam dux certaminis inexperti\net noui auctor triumphi signifer exercitus candidati\ndenotas de se deo martyrii primitias immolauit. praeco ueritatis\net pedissequus redemptoris ab impia Iudaeorum gente,\nquae recenti parricidio calens immanis piaculi scelus anhelabat,\nduro saxorum imbre confectus est multiplici uulnere speciosior\net tincta ueste candidior. ad hunc eum finem diuersae a\nprimis annis gratiae et legis ac prophetarum praeparauerant\ndisciplinae.\n\n\nBeatus, cuius uita feliciter administrata felicius expensa est,\nbeatus, cuius uita in saeculi exemplo proposita, in dei testimonio\nconsummata, in patrocinio totius orbis assumpta est,\nbeatus, in quo mortem illustris uita calcauit, immo in quo\nmors uitae commercium fuit. alii per multam transgressionis\nantiquae communi casu, generali exitu uel febribus diuersis\nmortalitatis impositae generibus consumuntur. beatus homo\nhic, qui inmaculatum spiritum pro Christi honore profundens\noccasionem fecit gloriae de necessitate naturae meruitque debitum\nconditionis in lucrum conferre uirtutis, ut, quod sibi a\nsaeculis in homine lex originis et criminis uindicabat, totum.\nin isto sibi deuotio laudis inuaderet. ac sic post triumphum\ndomini in hoc primitus saeua mors etiam a seruo se uinci\nposse cognouit, ut secuturis martyribus parere de se uitam\nlicet in uita consuesceret. cum ergo spiritales agones reseratis\niustitiae portis caelo teste sudaret, sancto repletus spiritu atque\nebria a deo mente ita est prolocutus: ecce uideo caelos\napertos et filium hominis stantem a dextris dei. spiritu\nergo plenus et a dextris filium hominis uidens sub spectaculo\ntrinitatis edebat munera passionis. ita ergo de eo ac de Iudaeis\ntestatur sermo diuinus: uiderunt, inquit, faciem eius\ntamquam faciem angeli. nimirum totum se etiam in\n\n\n\n\n\n\nexterioris pulchritudinem mentis candor effuderat. tali eum\nuultu ** praesentia angeli, qui uiderat faciem dei. uiderunt ergo\nIudaei faciem eius tamquam faciem angeli. magna damnationis\nest portio, si impiis scelus suum ignorare non liceat. uiderunt\nfaciem eius tamquam uultum angeli, ut fructum odii sui, sed\nad monendum capere non possent. dum etiam in praesenti\ngloriam eius, quem persequuntur, inspiciunt, ut paene iam\npartem per oculos exciperent, dum eum, quem per furorem\nsuum gratulantur exstingui, per ministerium suum intellegunt\nconsecrari, uiderunt faciem eius. qui talis apparuit in proelio,\nputamus, qualis apparebit in regno? aut ille meritorum arbiter\ndeus, qui tali morientem specie decorauit, quali, putas, induet\nresurgentem? positis autem genibus orauit dicens: domine,\nne statuas illis hoc peccatum. libens pro necis\nsuae auctoribus moriens exorabat, quia eum pretiosae mortis\ngloria non latebat. domine, ne statuas illis hoc peccatum.\nputasne, quod iste intercedere umquam pro supplicantibus\ndesinet, qui pro persecutoribus supplicauit? qui saxis hoc\nreddidit, quid retribuet uotis? qui lapidatus interuenit, quid\nfaciet inuocatus?\n\n\n, Hunc ergo non nobilitas, non facultas, sed fides dei filium\natque angelum fecit, credentem utique in patrem et filium et\nspiritum sanctum. in hac dei confessione nec manu nec solis\nlabiis sed sanguine subscripsit et morte iurauit.\n\nSed dicis: nulla scripturarum auctoritas loquitur, ut honor\nmartyribus deferatur. et ubi est, quod propheta per spiritum\nsanctum protestatur: mihi autem ualde honorandi sunt\namici tui, deus? maiorem eis honorem exhibere non potuit,\nquam eos amicos dei pronuntiaret, quam in eorum uultu\ndeum se crederet honorare. mihi autem ualde honorandi sunt\namici tui, deus, hoc est, tua, domine, beneficia in tuorum meritis\namplector, tua munera in eorum uirtutibus admiror et in\n\n\n\n\n\n\ntuis circa dona tua iure te ueneror. itaque cum se deus noster\nin algente uestiri, in esuriente refici, in paupere testetur honorari\nita dicens: qui fecit uni ex minimis istis, mihi fecit,\nconsequens est, ut de electis suis ita dicere ac sentire credendus\nsit: reuerentiam, quam sanctis meis quisque studet deferre,\nmihi reddit. dignum est, ut honoretur in nomine meo, qui\nme honorauit in sanguine suo. humanis ergo infirmitatibus\nhos medicatores prouidentia diuina constituit, ut mutuo iocundoque\ncommercio et intercessor cultore et cultor intercessore suo **.\nquae cum ita sint, carissimi, sacros ac uenerandos martyrum\ncineres tota, qua possumus, uirtute ueneremur, ut ueniam delictorum\nnostrorum, quam nostris meritis obtinere non ualemus,\neorum suffragiis impetremus praestante hoc domino nostro Iesu\nChristo, qui uiuit in saecula saeculorum. Amen.\nXXVIIII. SERMO DE PENTECOSTE. Hodie, fratres carissimi, omnia, quae nobis lecta sunt, cum\nfestiuitate conueniunt. psalmus enim: redde mihi, inquit,\nlaetitiam salutaris tui, spiritu principali confirma\nme, euangelium autem: uenit, inquit, spiritus ueritatis,\nscriptura uero apostolorum actuum: repleti sunt, inquit, omnes\nspiritu sancto. completa sunt ergo omnia atque perfecta.\npsalmus aduentum sancti spiritus petiit, euangelium uenturum\nesse promisit, scriptura apostolicorum actuum iam uenisse memorauit.\nnihil itaque de rerum diuinarum ordine in lectione\ndeest, quia in propheta deprecatio est, in euangelio promissio,\nin actibus plenitudo. de ipso enim spiritu sancto etiam beatus\n\n\n\n\n\n\n\n\n\n\nPaulus apostolus contestatur dicens: alii datur sermo sapientiae,\nalii sermo scientiae, alii fides in eodem spiritu.\nhaec autem omnia operatur unus atque idem\nspiritus diuidens singulis, prout uult.\n\nSed dicit fortasse hoc loco aliquis : si eis tantum diuidit dona\nsua spiritus, quibus uult, ergo extra culpam est, qui non accipit\ndonum, quia diuisio gratiarum non ex accipientis pendet\nuoto, sed ex arbitrio diuidentis. uerum est, dilectissimi, sed\nita tamen uerum est, ut hoc de uirtutibus tantum, non de uita\nintellegamus. uirtutes enim non omnes possumus obtinere,\netiamsi uelimus, uitam tamen omnes possumus capere, si\nquaeramus secundum illud: omnis enim, qui petit, accipit\net, qui quaerit, inuenit. diuisio ergo sublimium et\nexcellentium gratiarum ad arbitrium et ad dispensationem sancti\nspiritus pertinet, conuersatio uitae bonae ad fidem hominis ac\nlaborem. omnis enim, qui petit, accipit et, qui quaerit, inuenit.\npetat tantum aliquis toto corde et quaerat: qui tibi\niussit quaerere, sine dubio praestat, ut ualeas inuenire. numquid\nenim mentitur sermo diuinus? pulsate, inquit, et aperietur\nuobis. ut quid pulsare nos praecepit, nisi quia uult\naperire pulsantibus? in homines ipsos haec iniquitas non cadit,\nut se uelit rogari, qui nolit annuere. omnis enim, qui praestandi\nnon habet uotum, petentis refugit postulatum. nemo\nest, qui se rogari uelit, nisi qui ante apud se deliberat, at\npraestet. ergo deus, qui omnibus uult tribuere, ab omnibus\nuult rogari dicens: petite et dabitur uobis, quaerite et\ninuenietis.\n\nSed dicere forsitan potest aliquis: si omnis, qui petit, accipit,\nergo etiam, si uirtutes petamus, accipiemus. cur enim non\netiam uirtutes petamus, si omnia possumus accipere, quae petierimus?\nnon ita est, dilectissimi. superbum est enim et\n\n\n\n\n\n\nsupra hominis conditionem uirtutum gratiam postulare. humilis\nquippe esse debet humana interpellatio, non praesumptuosa,\nsalutem tantum postulans, non uanitatem. cum enim nullus\nhomo extra peccatum esse possit, quae impudentia est eum\nuirtutes petere, qui adhuc de uenia ad plenum securus esse\nnon possit? sufficit ergo homini misericordiam domini promereri.\nmaximam se a deo obtinuisse uirtutum gratiam debet\ncredere, qui potuerit ad indulgentiam peruenire. qui enim aliquid\npraesumptuose petierit, hoc ipso minus meretur accipere,\nsi altiora praesumpserit postulare. huc accedit, quod homo\nuirtutum gratiam petens, si non offenderit deum precum praesumptione,\npericlitari tamen poterit uanitate. non enim omnibus\nexpedit exercendarum uirtutum gratiam possidere. sunt\nenim potiores in humilitate positi, quam iactantia sanctitatis inflati.\nsunt, quibus periculosa est ipsa sublimitas gratiarum.\nqui in excelso positus firmiter stare non nouit, hoc ipso grauius\ncadit, quod ad altiora conscenderit. et ideo beatus apostolus:\ndiuisiones, inquit, gratiarum sunt, et: haec omnia operatur\nunus atque idem spiritus diuidens singulis, prout\nuult. bene ait: prout uult, quia nihil est homini melius, quam\nquod ille uult. uoluntas enim spiritus sancti bene nouit dispensare\nmunera sua. nihil est utilius, quam hoc tantum hominem\nde uirtutibus habere, quod spiritus sanctus iudicarit\nhomini se debere conferre.\n\nSane si quis uirtutum gratiam desiderat obtinere, habet uirtutes,\nquas possit innocenter appetere. quaerat castitatem,\napprehendat sobrietatem, teneat disciplinam, diligat caritatem.\nistas enim uirtutes cum dei gratia omnes habere possumus et\ndebemus. non enim in solis expellendis daemonibus aut curandis\ninfirmitatibus et sanitatibus dandis uirtutes esse credendae\nsunt. omne opus bonum uirtus est. si cotidie bene\nagitis, si sancte et iuste uiuitis, cotidie uirtutum opera sancta\ncompletis. non potest aliquis ab alio daemonem expellere, a\n\n\n\n\n\n\n\n\nse ipso saltim uitia daemoniacae impugnationis expellat. non\npotest quis curare alieni corporis morbum, curet morbum animae\nsuae. non quaeritur ab homine, ut sanitatum gratiam tribuat,\nquae ei data a diuinitate non fuerit. nihil maius poterit efficere,\nquam si ipse ad sanitatem propriam meruerit peruenire.\n\n\nPost laborem uigiliarum non oportet, ut uos diutius prolixior\nsermo fatiget. et ideo, quicumque est spiritalis et pleniorem\nsermonem de diuinitate sancti spiritus audire desiderat,\ndie crastina maturius ad ecclesiam sitienter ac fideliter ueniat.\nqui enim uenire dissimulauerit, non se esse spiritalem apertissime\ndemonstrabit. sed credimus de dei misericordia, quod\nplus apud uos gratia spiritus sancti, quam occupatio mundi\nistius praeualebit praestante domino nostro Iesu Christo, cui\nest gloria in saecula saeculorum. Amen.\nXXX. SERMO DE SANCTA TRINITATE. Cum de deo sermo est, fratres carissimi, sicut ualde noxia\nest contradictionis intentio, ita utilis est interrogationis sollicitudo.\nibi enim de obstinatione sensus obstruitur, hic intellectus\nde inquisitione nutritur, illic deprauari resistens infidelitas\ndelectatur, hic erudiri oboediens humilitas promeretur.\nuos uero, fratres carissimi, praeparate exceptorium sancti pectoris\nuestri influenti aquae diuinae et, quod de mysterio sanctae\ntrinitatis uel diuinitate sancti spiritus insinuare cupimus, cum\nsilentio et quiete suscipite. sanctarum enim scripturarum testimoniis\nuolumus approbare, quomodo spiritus sanctus in cunctis\nuirtutibus patri et filio coaequalis esse euidenter possit agnosci.\n\nLegimus in ueteri testamento, quia in principio fecit deus\ncaelum et terram et spiritus dei ferebatur super aquas.\nin deo intellege patrem, in principio accipe filium, superfusum\n\n\n\n\n\n\naquis agnosce spiritum sanctum. super aquas itaque dominantis\neminentia ferebatur iam tum, credo, baptismi munera\npraefigurans. in faciendo quoque homine se non unius, sed\ntrium personarum opus esse demonstrat trina repetitio deitatis.\nita enim legimus: et dixit deus: faciamus hominem ad\nimaginem et similitudinem nostram. aduerte sententiam\nin propositione simplicem, in responsione multiplicem. et dixit\ndeus: faciamus hominem. quid est aliud, nisi quia substantia\nunitatis loquitur et potentia trinitatis operatur? perspice, quomodo\ntrina uice nomen dei in creatione hominis nuncupatur.\nsic enim habemus in Genesi: et dixit deus: faciamus hominem,\net iterum: creauit deus hominem, et tertio: benedixit\nei deus. dixit deus, fecit deus, benedixit deus. dixit\npater, fecit filius, benedixit spiritus sanctus. propter tres personas\nter iteratur una diuinitas. quo loco euidenter mysterium\netiam unitatis intellege. ecce imago dei et similitudo unicuique\nhomini a tribus datur et tamen una esse dinoscitur. dixit\ndeus: faciamus. diligenter adtende, dum unus dicit et non\nunus facit dumque iterum singulari plurale permiscet nec dicit:\nad imagines et similitudines nostras, uel certe: ad imaginem\net similitudinem meam, unitatem singularitate, trinitatem pluralitate\ncommendat. itaque in eo, quod dicit: faciamus ad\nnostram, personarum numerus explicatur, in eo uero, quod\nsingulariter ait: ad imaginem et similitudinem, in unam substantiam\ndeitas indiuisa colligitur.\n\n\nCum Abrahae in ostio tabernaculi apparuisset deus et ex\nuno tres eius se oculis mirabiliter obtulissent, in tribus unum\nconscius maiestatis adorauit. in psalmis quoque absolute personis\nsuis unitas designatur: ne proicias me, inquit, a facie\ntua et spiritum sanctum tuum ne auferas a me. ecce\n\n\n\n\n\n\npropheta patri supplicans non minus spiritus sancti quam\npatris et filii expauescit offensam. ne proicias, inquit, me a\nfacie tua. filius, sicut imago patris, ita et facies patris accipitur\net ideo legimus: Philippe, qui uidet me, uidet et\npatrem, item: quo ibo a spiritu tuo et quo a facie tua\nfugiam? aduerte, infide, perfectae confessionis mysterium trinitatis.\npropheta ad patrem loquitur, faciem patris filium profitetur\nnec non diffusum per omnia spiritum sanctum protestatur.\nde filio autem etiam ad Moysen loquitur dominus:\nfacies mea praecedet te. quod nomen, id est facies et ad\nunitatis substantiam et ad coaeternitatem pertinet maiestatis.\nEsaias quoque spiritum sanctum unum in gloria trinitatis adnumerat,\nquando dicit: uidi dominum sedentem super\nsolium excelsum et Seraphim stabant et clamabant\nalter ad alterum: sanctus, sanctus, sanctus dominus\ndeus Sabaoth. et in consequenti dicit: et audiui uocem\ndomini dicentis: uade et dices populo huic: auditu\naudietis et non intellegetis et uidentes uidebitis et\nnon uidebitis.\n\nCredamus saltim Paulo praeconi celeberrimo ueritatis, quod\nsanctus spiritus fuerit ille dominus exercituum, quem uidit\nEsaias et qui locutus est per Esaiam. sed quia trina repetitione\npersultat: sanctus, sanctus, sanctus, uideamus, ne hic honor\nad totam respiciat trinitatem. Esaias cum dicit: uidi dominum\nSabaoth, patrem Iudaeis agnoscitur praedicare. Iohannes euangelista\naperte filium probatur adserere ita dicens: propterea\nnon poterant credere in Iesum, quia dixit Esaias: excaecauit\noculos eorum et obdurauit cor eorum. haec\ndixit Esaias, quando uidit gloriam filii dei et locutus est de\n\n\n\n\n\n\neo. quod autem idem Esaias dicit: et audiui uocem domini\ndicentis: uade et dic populo huic: auditu audietis et\nnon intellegetis et uidentes uidebitis et non uidebitis,\nhunc dominum apostolus Paulus, ut diximus, spiritum sanctum\nesse confirmat. uides ergo, quod sanctus, sanctus, sanctus, haec\nuox totam concelebrat trinitatem, et sicut in his tribus uerbis\nnulla dissimilitudo, nulla est differentia, ita in trinitatis uirtute\nnulla potest esse distantia.\n\nSed dicis: ex hoc minor esse sanctus spiritus euidenter\nagnoscitur, quod dei digitus nuncupatur. non ita est. sed\nquando audis de spiritu sancto dici: si ego in digito dei\neicio daemones, non gloriae diminutionem, sed substantiae\ndemonstrari noueris unitatem, nec honoris discrepantiam, sed\noperis esse concordiam. quid ergo? quia spiritus sanctus\ndigitus interdum (dei) dicitur, ideo minor filio et patre creditur?\nrefuge huius persuasionis errorem, uide, ne aliquoties\nin hac designatione digiti et patrem conprehendat et filium.\nmeminerimus non de uno digito dictum esse, cum legimus:\nquoniam uidebo caelos tuos opera digitorum tuorum.\nsed dicis in digitis de filio hoc tantum et spiritu sancto sub\nquadam dualitate signari. ne hoc de duabus personis adserere\nconeris, alio loco trium tantum Esaias digitorum numero loquitur\ntrinitatem dicens: quis appendit tribus digitis mo- .\nlem terrae? quid euidentius de trinitatis unitate, quid clarius?\nnonne hic in tribus digitis potentiae unius aequalitatem sub\nquadam mysterii lance librauit? ergo, ut dictum est, cum\niam instructus sis de societate operis, non dubites de parilitate\nuirtutis. dicendo ergo: quis appendit tribus digitis molem\nterrae, hic specialiter loqui uoluit de cooperatione potentiae et\nde unitate substantiae, quae una eademque esse in tribus digitis\nadprobatur.\n\n\n\n\n\n\nQuamuis cor uestrum ad audiendum uerbum dei spiritus\nsanctus semper accendat, ita ut uix possint uestra sancta desideria\nsatiari, tamen prouidendum est, ut ita uerbi dei praedicatio\ntemperetur, ut uobis iugiter desiderari et semper possit\naugeri. ideo iam ista, quae dicta sunt, caritati uestrae sufficiant.\net quia aliquid de sermone isto uobis credidimus reseruandum,\nsi secundum uestram consuetudinem die crastina\nmaturius conueneritis, absque aliqua lassitudine matutinis explicitis,\nquod ex industria reseruatum est, audietis praestante\ndomino nostro Iesu Christo, cui est honor in saecula saeculorum.\nAmen.\nXXXI. SERMO DE SPIRITU SANCTO. Quod de diuinitate sancti spiritus hesterna die caritati uestrae\nseruauimus, nunc, si iubetis, cum silentio et quiete oportune\nuel congrue audire potestis.\n\nCum spiritus sancti personam propriam demonstremus et\npatrem confiteamur ingenitum, filium uero cognoscamus unigenitum,\nquaeris a me, utrum spiritus sanctus ingenitus an\ngenitus an quid aliud confitendus sit. scripturae sanctae de\npotentia et deitate spiritus sancti loquuntur, utrum uero genitus\ndici debeat an ingenitus, non loquuntur. uide, quas\nsibi tenebras infidelitas facit. non uis scire, quod deus noluit\nignorari, et uis scire, quod non iussit inquiri. non dixit genitum,\nne filium crederes, non dixit ingenitum, ne patrem\nputares, sed ad essentiae distinctionem procedere eum ex patre\ntestatus est, sicut legimus: paracletus, qui ex patre procedit.\nquae cum sint, uel sic agnosce spiritum sanctum propriam\nhabere personam. praeter duos esse tertium probat\ndiuersitas nominis, procedentem ex deo non esse ordine uel\n\n\n\n\n\n\ngradu tertium monstrat unitas maiestatis. qui enim de interioribus\ndei progreditur, non dei creatura, sed dei probatur\nesse substantia. non scruteris, qualiter deus sit, quem deum\nesse manifestum est. hic ratio latet, ueritas non latet. cur\ninterroges, quomodo sit socius et aequalis regis, quem regii\nesse constat et honoris et generis. ex superfluo de nomine\nagitur inquisitio, ubi non est de sublimitate dubitatio. ergo\nquia spiritus sanctus ex utroque procedit, ideo dicit: qui\nautem spiritum domini non habet, hic non est eius,\net alio loco: insufflauit et dixit: accipite spiritum\nsanctum.\n\nUtrum ingenitus an genitus sit, requiris. nihil ex hoc eloquia\nsacra cecinerunt, nefas est inrumpere diuina silentia. quod\ndeus scripturis suis indicandum esse non credidit, interrogare\nuel scire superflua curiositate noluit. numquid in hoc est 15\ngloria uel substantia spiritus sancti, si aut ingenitus probetur\naut genitus? nam nec filio quicquam derogat, quod ingenitus\nesse non legitur, nec patri, quod genitus non habetur. in\nhuiuscemodi sermonibus proprietas est appellationis, non diuersitas\npotestatis uel maiestatis. genitus et ingenitus personae\nest differentia, non naturae.\n\nDe spiritu uero sancto dominus et saluator noster iturus\nad caelum sic locutus est ad apostolos suos: cum, inquit,\nuenerit paracletus, quem ego mittam uobis, spiritum\nueritatis, qui a patre procedit, ille testimonium perhibebitdeme,\net iterum: ille, inquit, docebit uos omnia.\nquid est hoc, dilectissimi, quod missurum se ad docendos discipulos\nsaluator dixit spiritum sanctum? numquid non docuerat\napostolos suos aut semiplena putanda est Christi fuisse doctrina?\nnon, absque dubio. sed quia fides uestra in patre est et in\n\n\n\n\n\n\nfilio et in spiritu sancto, hoc uoluit mittendo spiritum sanctum\nsaluator ostendere, quod ecclesias suas et uoluntas dei patris\naedificaret et passio filii redimeret et doctrina sancti spiritus\nconfirmaret. quomodo hoc agnosci euidentius potest? quomodo,\nnisi quia ad redemptionem nostram deus pater filium suum\nmisit, filius nos sua passione saluauit, fidem autem nobis spiritus\nsanctus inspirauit? ac sic salus ecclesiarum totius diuinae\ntrinitatis operatio est. pietas enim patris. humanum\ngenus perire noluit, filius nos de interitu liberauit, spiritus\nsanctus ad caelestia nos regna perducit.\n\n\nIta tamen in spiritum sanctum credite, ut nec patrem eum\nputetis esse nec filium, sed spiritum patris et filii. tota autem\nista trinitas unus deus est. nulla ibi dissimilitudo, nulla diuisio\nest. si enim spiritus, qui in homine est, maior ipsius\nhominis portio est, spiritus dei quomodo minor esse credendus\nest? itaque spiritus sanctus nec pater est nec filius, sed spiritus\npatris ac filii.\n\nQuod autem spiritus sanctus patris spiritus sit, dominus et\nsaluator noster dixit: spiritus, inquit, qui a patre procedit.\nquod uero idem spiritus sanctus etiam filii spiritus sit, apostolus\ndocens dicit: si quis spiritum Christi non habet,\nhic non est eius. unde et dominus in euangelio post resurrectionem\nsuam ad discipulos suos ait: euntes baptizate\nomnes gentes in nomine patris et filii et spiritus\nsancti. in nomine, inquit, non in nominibus. pater itaque\ndeus, filius deus, spiritus sanctus deus non tres dii, sed unus\ndeus est. persona tres species diuidit, diuinitas iungit. maius\nautem aut minus ignorat trinitas, deitas nescit, quia et, qui\ndeus est, non potest non esse perfectus. ideo et, qui non\ncredit in nomine spiritus sancti, nihil ei prodest patrem et\nfilium confiteri.\n\nErgo spiritus sanctus una fide credendus est, pari tremore\nuenerandus. cum dixeris: pater, filius et spiritus sanctus, personas\nexplicuisti, cum dixeris: deus, substantiam demonstrasti.\n\n\n\n\n\n\ndicimus patrem et filium et spiritum sanctum, ne te aestimes\nunam credere debere personam. item dicimus unum deum,\nne putes tres esse naturas. in his itaque tribus personis numerus\nesse potest, ordo esse non potest. nam etsi distinctionem\nrecipit trinitas, gradum tamen nescit aequalitas. in trinitate\nenim non est aut minus aliquid aut maius, quia, si in deo\naliquid minus dicitur, imperfecta diuinitas accusatur, ita tamen,\nquod, qui in deitate minorem patre aut filio dicit spiritum\nsanctum, non illi tantum iniuriam facit, quem minorem iudicat,\nsed illi etiam, quem maiorem putat, quia, cum totius trinitatis\nuna aequalitas sit atque maiestas, quicquid contumeliae in\npersonam unius dicitur, a tota aequaliter trinitate sentitur.\n\nNos uero, carissimi, qui templum sancti spiritus esse meruimus,\nadiuuante ipso spiritu sancto paremus domum, in quam\nillum uenire, in qua delectet habitare. inuitet mundi cordis\nnitor, sollicitet illum par rubentibus rosis castus pudor, sollicitet\ncandentibus liliis et odore similis et colore incontaminata\nuirginitas, suscipiat illum benigna caritas, humanitas larga,\nsublimis humilitas, hilaris misericordia, pura simplicitas. nihil\nibi de prisci hominis sordibus, nihil de lapsuris infirmitatibus\naeternus habitator, aeternitatis largitor inueniat. recedat turpissimae\nuoluptatis luxuria, pallens conscientia, tristis metus,\nnutans ebrietas et libido omni horrore deformior, ut, cum in\nnobis ista defuerint, locum uirtutibus praeuius puritatis nitor\naperiens spiritum sanctum in domicilium paratae sibi habitationis\nincludat. hoc autem ideo suggessimus, carissimi, ut,\nquantum possumus, totis uiribus cum dei adiutorio laboremus,\nne in nobis aut auaritia displiceat aut infidelitas langueat aut\nlibido sordescat, sed emendati penitus ac puri habitaculum dei\neffici mereamur et spiritus sanctus, qui descendisse hodie in\napostolos legitur, semper in nobis habitare dignetur, cui est\nhonor et gloria cum patre et filio in saecula saeculorum. Amen.\n\n\n\nCetera Fausti scripta a nobis nondum recensita postea publici\niuris faciemus; sunt autem fere haec:\nI. Corpus illud sermonum a Gaigneio Parisiis 1547 primum\nsub Eusebii Emiseni episcopi nomine editum et\nab Andrea Schotto auctum (Bibl. Patr. Colon. uol. V\net Bibl. Patr. Max. Lugd. uol. VI).\n\nII. Tractatus Fausti a P. Pithoeo editus (Ueterum aliquot\nGalliae theologorum scripta Parisiis 1586] p.124 sqq.:\nFausti Regii Galliae episcopi de ratione fidei ad obiecta\nquaedam responsio).\n\n111. Tractatus \\'Faustini\\' de symbolo, quem Caspari (Alte\nund neue Quellen zur Geschichte des taufsymbols\n[Christianiae 1879] p. 250 sqq.) primum edidit.\n\nAlia quaedam scripta a uiris doctis his ipsis temporibus\nFausto attributa non esse episcopi Reiensis demonstrasse nobis\nuidemur, cf. Prolegomena.\n"};
