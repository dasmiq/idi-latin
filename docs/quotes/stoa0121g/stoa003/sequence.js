var sequence = {"name":"Faustus of Riez. Epistulae.","data":"I. EPISTULA FAUSTI AD LUCIDUM PRERBVTERUM. DOMINO DEUINCTISSIMO ET MIHI SPECIALI AFFECTU UENERANDO AC SUSPICIENDO FRATRI LUCIDO PRESBVTERO FAUSTUS. Grandis caritas est parum cauti fratris errorem per dei gratiam\net adiutorium magis uelle curare, quam, sicut summi\nantestites meditantur, ab unitate suspendere. quid possum de\nhoc sensu, sicut uis, cum unanimitate tua per litteras loqui,\ncum te praesens multa et blanda et humili conlocutione numquam\npotuerim ad uiam ueritatis adtrahere? loquentes ergo de gratia\ndei et oboedientia hominis id omnimodo statuere debemus, ut\nneque proni in sinistram neque inportuni in dexteram regia\nmagis gradiamur uia. illud autem uenerationem tuam dixisse\nmiratus sum, quod nullus umquam sub religiosa professione\ncontra catholicam fidem uel scripserit uel praedicauerit, cum\nplurimi multiplices et profanos errores suos etiam scriptorum\nmonumentis crediderint inserendos, qui tamen Christiano\n\n\n\n\n\n\n\n\n\n\nnomine gloriabantur. breuiter ergo dicam, quantum cum absente\nloqui possum, quid sentire cum catholica ecclesia debeas, id\nest, ut cum gratia domini operationem baptizati famuli semper\nadiungas et eum, qui praedestinationem excluso labore hominis\nadserit, cum Pelagii dogmate detesteris.\n\n\nAnathema ergo illi, qui inter reliquas Pelagii inpietates\nhominem sine peccato nasci et per solum laborem posse saluari\ndamnanda praesumptione contenderit et qui eum sine\ngratia dei liberari posse crediderit.\n\nItem anathema illi, qui hominem cum fideli confessione solemniter\nbaptizatum et adserentem catholicam fidem et postmodum\nper diuersa mundi huius oblectamenta et temptamenta prolapsum\nin Adam et originale peccatum perisse adseruerit.\n\nItem anathema illi, qui per dei praescientiam hominem deprimi\nin mortem dixerit.\n\n\nItem anathema illi, qui dixerit illum, qui periit, non accepisse,\nut saluus esse posset [id est de baptizato uel de illius\naetatis pagano, qui credere potuit et uoluit].\n\nItem anathema illi, qui dixerit, quod uas in contumeliam\nnon possit adsurgere, ut sit uas in honorem.\n\n\nItem anathema illi, qui dixerit, quod Christus non pro\nomnibus mortuus sit nec omnes homines saluos esse uelit.\n\nCum autem ad nos in Christi nomine ueneris aut cum a\nsanctis sacerdotibus euocatus fueris, tunc oportuna, si dominus\niusserit, locis suis testimonia proferemus, quibus et\nquae catholica sunt manifestentur et quae catholicis contraria\n\n\n\n\ndestruantur. nos autem per inluminationem Christi ueraciter et,\nconfidenter adserimus et eum, qui periit per culpam, saluum\nesse potuisse per gratiam, si gratiae ipsi famuli laboris oboedientiam\nnon negasset, et eum, qui per gratiam ad bonae consummationis\nmetas seruitio obsequente peruenit, cadere per\ndesidiam et perire potuisse per culpam. nos ergo per medium\nChristo duce gradientes post gratiam, sine qua nihil sumus,\nlaborem officiosae seruitutis adserimus. sed omnimodo adrogantiam\net praesumptionem laboris excludimus, ut totis uiribus\ndesudantes, ne gratia in nobis euacuetur, quidquid de\nmanu domini susceperimus, donum pronuntiemus esse, non\npraemium, scientes laboris ipsius fructum officii rem esse, non\nmeriti, cum euangelista dicentes: serui inutiles sumus, quod\ndebuimus facere fecimus.\n\nHaec, quae strictim pro epistulae breuitate memorata sunt,\naut recipere se aut respuere unanimitas tua recurrente sermone\nrespondeat. ceterum qui hanc ueritatis mensuram gratia\npraecedente et conatu adsurgente non sequitur, dignus erit,\nqui a sacris liminibus arceatur. ego tamen indiuiduam mihi\nbonitatem tuam toto sincerae benignitatis amplexu in uia retinens\nintra matris ecclesiae gremium permanere repudiato hoc\nerrore desidero. qui si cito respuatur, ignorantia fuisse uidebitur,\nblasphemia uero reputabitur, si pertinaciter defendatur.\ngrauem namque in auctorem retorquemus inuidiam, si dicamus,\nquod ei possibilitatem capessendae salutis noluerit dare qui\nperiit, [ei dumtaxat, qui capere iam possit arbitrii libertatem,]\n\n\n\n\n\n\n\n\ncum minime negare possimus, quod mandati praeuaricatorem\nin iudicii sui examinatione damnabit. qui enim non est. obnoxius\nde suscepto, nescio quomodo reus possit esse de perdito.\nac sic peccantes in deum, cuius in primis incautius\nadseruimus gratiam, in postremis eius uidebimur inpugnare\niustitiam.\n\nHuius autem epistulae exemplar mecum reteneo in conuentu\nsanctorum antestitum, si ita necesse fuerit, proferendum. quam\nsi suscipiendam putauerit fraternitas tua, aut subscriptam\nmanu propria mox remittat aut sequentibus scriptis omnino\nse inprobasse respondeat. quodsi eam subscriptam, ut dixi,\ntransmittere nolueris, aperte adhuc te in errore persistere ipso\nsilentio conprobabis ac proinde iam necessitatem mihi facies\nad personam tuam publicis conuentibus exponendam. et ideo\nsecundum haec, quae a me sunt directa, rescribe, utrum ea\nremotis circuitionibus aut agnoscas aut respuas.\n\n[Auxanius in Christi nomine episcopus relegi et\nFaustus exemplar epistulae meae relegi et\nPaulus episcopus in Christi nomine relegi et\nEutropius in nomine Christi episcopus\nPragmatius in Christi signo episcopus\nPatiens in Christo episcopus\nEufronius relegi et admiratus sum plenitudinem sanctam\nMegethius episcopus relegi et\nEutropius in nomine Christi episcopus relegi et\nLeucadius in nomine Christi episcopus relegi et\n\n\n\n\nlulianus in nomine Christi episcopus\nLucidus presbyter.]\nItem alia manu: Faustus exemplar epistulae meae relegi et\nsubscripsi.\nII. EXEMPLAR EPISTULAE LUCIDI PRESBVTERI. DOMINIS BEATISSIMIS ET IN CHRISTO REUERENTISSIMIS PATRIBUS EUFRONIO, LEONTIO, FONTEIO, UIUENTIO, MAMERTO, PATIENTI, UE- RIANO, AUXANIO, FAUSTO, PAULO, MEGETHIO, GRAECO, EUTROPIO, LEONTIO, CLAUDIO, MARCELLO, CROCO, BASILIO, CLAUDIO, URSICINO, PRAETEXTATO, PRAGMATIO, THEOPLASTO, LEUCADIO, UIUENTIO, IU- LIANO, AMICALI, IOANNI, OPILIONI ET LICINIO EPISCOPIS LUCIDUS PRESBVTER. Correptio uestra salus publica et sententia uestra medicina\nest. unde et ego summum remedium duco, ut praeteritos errores\naccusando excusem et salutifera professione me diluam.\n\nProinde iuxta praedicandi recentia statuta concilii damno uobiscum\nsensum illum, qui dicit laborem humanae oboedientiae\ndiuinae gratiae non esse iungendum,\nqui dicit post primi hominis lapsum ex toto arbitrium uoluntatis\nextinctum,\nqui dicit, quod Christus dominus et saluator noster mortem\nnon pro omnium salute susceperit,\n\n\n\n\nqui dicit, quod praescientia dei hominem uiolenter conpellat\nad mortem uel quod dei pereant uoluntate, qui pereunt,\nqui dicit, quod post acceptum legitime baptismum in Adam\nmoriatur, quicumque deliquerit, .\nqui dicit alios deputatos ad mortem, alios ad uitam praedestinatos,\n\nqui dicit ab Adam usque ad Christum nullos ex gentibus\nper primam dei gratiam, id est per legem naturae in aduentum\nChristi fuisse saluatos eo, quod liberum arbitrium ex omnibus\nin primo parente perdiderint,\nqui dicit patriarchas ac prophetas uel summos quosque\nsanctorum etiam ante redemptionis tempora in paradisi habitatione\ndeguisse,\nqui dicit ignes et inferna non esse. haec omnia quasi\nimpia et sacrilegiis repleta condemno.\n\n\nIta autem adsero gratiam dei, ut adnisum hominis et conatum\ngratiae semper adiungam et libertatem uoluntatis humanae\nnon extinctam, sed adtenuatam et infirmatam esse\npronuntiem et periclitari eum, qui saluus est, et eum, qui\nperiit, potuisse saluari. Christum etiam deum ac saluatorem\nnostrum, quantum pertinet ad diuitias bonitatis suae, pretium\nmortis pro omnibus obtulisse et, quia nullum perire uelit, qui\nest saluator omnium hominum, maxime fidelium, diues in\nomnibus, qui inuocant illum. et quia in tantis rebus conscientiae\nsatisfaciendum, memini me ante dixisse, quod Christus\npro his tantum, quos credituros praesciuit, aduenisset sententias\n\n\n\n\ndominicas sequens, quibus ait: sicut filius hominis non\nuenit ministrari, sed ministrare et animam suam redemptionem\ndare pro multis, et illud: hic est calix\nsanguinis mei noui testamenti, qui pro multis effundetur\nin remissionem peccatorum, uel illud apostoli:\nsicut semel statutum est hominibus mori, ita et\nChristus semel oblatus est ad multorum exhaurienda\npeccata.\n\nNunc uero sacrorum testimoniorum auctoritate, quae abunde\nper spatia diuinarum inueniuntur scripturarum, et seniorum\ndoctrinae ratione patefacta libens fateor Christum etiam pro\nperditis aduenisse, quia eodem nolente perierunt. neque enim\nfas est circa eos solum, qui uidentur esse saluati, inmensae\ndiuitias bonitatis ac beneficia diuina concludi. nam si Christum\nhis tantum remedia adtulisse dicimus, qui redempti sunt,\nuidebimur absoluere non redemptos, quos pro redemptione contempta\nconstat esse puniendos.\n\nAdsero etiam per rationem et ordinem saeculorum alios lege\ngratiae, alios lege Moysi, alios lege naturae, quam deus in\nomnium cordibus scripsit, in spe aduentus Christi fuisse saluatos,\nnullos tamen ex initio mundi ab originali nexu nisi\nintercessione sacri sanguinis absolutos. profiteor etiam aeternos\nignes et infernales flammas factis capitalibus praeparatas, quia\nperseuerantes in finem humanas culpas merito sequitur diuina\nsententia, quam iuste incurrunt, qui haec non toto corde crediderint.\norate pro me, domini sancti et apostolici patres.\n\n\n\n\n\nLucidus presbyter hanc epistulam manu propria subscripsi\net quae in ea adstruuntur adsero et quae sunt damnata damno.\nIII. EPISTULA FAUSTI. Quaeris a me, reuerentissime sacerdotum, quomodo Arrianis\nrespondendum sit, qui blasphemo ore conantur adserere: non\npotest, inquit, fieri, nisi ut iunior sit genitus ab ingenito.\niuxta quae totum silentium quasi iussus absoluere non tam\npro rei instructione quam pro fidei confessione praesumam\nid primitus obseruans, ne res per se obscuras studio conpositi\nsermonis inuoluam, sed quaedam pauperis sensus indicia, quae\nnon tam ornatui quam intellectui uideantur seruire, depromam.\nrespondeo ergo, sicut respondere discipuli magistris interrogantibus\nsolent. itaque ad praeceptum beatitudinis uestrae\nloquor, ut discutiar, inperitiam contestor, ut docear. nam apud\neruditissimum si reticeam, uix possum scire, quid nesciam.\n\nDe ingenito locuturi scire debemus aliud esse rerum substantias,\naliud rerum nomina, sicut uerbi gratia, cum aurum\n\n\n\n\n\natque argentum dixeris, non statim metallum ipsum, sed metalli\nuocabula protulisti. etenim aurum aliud est in proprietate\ngeneris, aliud in appellatione sermonis, aliud est, cum\nillud nominamus, aliud cum tenemus.\n\nGenitus et ingenitus significatio est deitatis, non ipsa deitas,\nnaturae est appellatio, non natura. ingeniti et geniti nuncupatio\nad hoc ualet, ut quis ex quo subsistat intellegas et non\npatrem ex filio, sed filium ex patre esse cognoscas. principium\nex principio et unum est et initio caret, quomodo si dicas:\ndeus ex deo, non tamen duo dii, sed unus deus. genitus ergo,\ningenitus et ex utroque procedens personas indigitat, non naturas.\nmaiestas enim, quae patri est indiscreta cum filio et\nspiritu sancto, distingui nominibus potest, ordinari gradibus\nnon potest.\n\nHoc loco praescius oportet intentionem mentis admoueas.\ndicis forsitan: quia ex illo est, posterior illo est. age ad haec\nintellectum nostrum aliquibus conparationibus nutriamus. uideamus,\nsi aliqua res ex alia existat, quae tamen illa, ex qua existit,\nnon sit aetate posterior. uerbi gratia hoc ipsum filii nomen\nex patris deriuari nomine creditur nec tamen posterius inuenitur,\nquia, nisi iste nasceretur, pater ille non diceretur. ecce\nnomen, quod absolute coaeuum illi est, a quo est, et, cum filius\nex patre sit, patri nomen filius facit. adquirit genitori uocabulum\npietatis persona nascentis. cum hoc ex illo sit, nec\nhoc posterius nec aliud probatur antiquius. et cum brachii\nnomine filius ex operum uirtutibus nuncupetur, ecce brachium\nprocedit ex corpore et tamen brachii aetas corporis non praecedit.\nuerbum ex uoce profertur et tamen, cum ex ore\n\n\n\n\n\nnascatur, uoce esse posterius non probatur. ignis et caloris\nindiuisa societas, sed cum calor indubitanter ex igne esse intellegatur,\ntamen ignis nequaquam calore suo prior esse dinoscitur.\necce rem, quae existere uidetur ex alia et tamen ei,\nde qua existit, sine ulla temporis intercessione coniuncta est.\n\n\nCum autem ad deum uenimus, hoc est genitus, quod iustus\net iustitia, sapiens et sapientia, misericors et misericordia. absolute\nex deo iusto atque sapiente secundum apostolum oriri\nintellegimus iustitiam atque sapientiam. et sicut numquam\niustus sine iustitia, numquam sapiens sine sapientia fuit, ita\nfilius ex patre, sed numquam (pater) potuit esse sine filio.\n\nAbsque dubio Arriani saluatorem nostrum negare non audent,\nsed, dum minorem dicunt, deum adserere non possunt. deus\nenim naturaliter plenitudinis dignitate subsistit et eorum impietas\nunum se deum colere prima confessione testatur. sed\nquia iuniorem, per eum, qui putatur senior, duos facit et soliditatem\nunitatis intersecat. nam ipsum nomen minoris alterum,\nqui illo sit maior, ostendit. quis illo antiquior, qui de se ipse\npronuntiat: ego sum alpha et w, primus et nouissimus,\nqui a Iudaeis qui esset interrogatus ita respondit: principium\nquod et loquor uobis, qui ueridica per prophetam\nuoce confirmat: ante me non fuit deus et post me non\nerit? si pater hoc dicit, inferiorem post se non coepisse confirmat,\nsi filius, ante se (patrem) penitus non fuisse pronuntiat. de\nhoc propheticus sermo euidenter insinuat: hie est deus noster\net non reputabitur alius ad eum, et post haec: inter\n\n\n\n\n\n\nhomines uisus est et cum hominibus conuersatus est.\nsecundum haec ergo inter genitum et ingenitum nec ordo est,\nquia unus est, nec tempus interest, quia primus est, nec postponendus\nest, quia solus est, nec minor dicendus est, quia\nplenus est, ergo solus deus perfectus simplicisque naturae, inaestimabilis\net inpassibilis, etsi eum secundum carnem passum\nesse pro nobis ueraciter et salubriter confitemur.\n\nPost haec sequenti loco quaeris a me, quomodo iuxta substantiam\ndei in epistula quadam scriptum sit: nihil sensit\npatientis sensu, sed sensit conpatientis affectu.\n\n\nPrimo hoc, quod nec philosophos latuit, scire promptissimum,\n(quia) in homine diuersae affectiones, id est iustitia,\nmisericordia, sanctitas, beneuolentia, pietas res accedentes sunt\net ideo affectus uocantur. deus uero his non passibiliter afficitur,\nquia ei inesse iugiter et naturaliter dinoscuntur. ergo\nquod in homine affectus et gratia, in deo uirtus est et natura.\nnam quod dictum est: nihil sensit patientis sensu, sed sensit\nconpatientis affectu, cur quisquam illo sensu dicere non praesumat,\nquod etiam propheticum commemorat: domine, ne\nin ira tua arguas me neque in furore tuo corripias me,\net: iurauit dominus nec paenitebit eum, et iterum: iratus\nest dominus populo suo et abominatus est hereditatem\nsuam. et item diuerso affectu Iacob dilexisse et\nEsau odio habuisse describitur. contristari in peccatis nostris\net laetari dicitur in operibus suis et affectibus subiacens de\n\n\n\n\n\n\n\n\nse ipse dicit: paenitet me fecisse hominem. et de summa\ncaeli sede pronuntiat: Saule, Saule, quid me persequeris?\nnam et conpatientis ostendere uidetur affectum, cum dicit:\nesuriui et dedistis mihi manducare, sitiui et dedistis\nmihi bibere et reliqua huiusmodi, quae memoriae abundanter\noccurrunt.\n\nQuomodo ergo, si quisquam sacerdos multiplici linguarum\nscientia praeditus et in medio diuersarum gentium constitutus\nHebraeum Hebraeo, Graecum Graeco, Romanum Romano instructurus\nadloquio secundum singulorum intellectum uerba\nconformet et iuxta uniuscuiusque sensum oris sui coaptet adloquium\net dissonis unius cordis et [peccatoris] pectoris uoces\nin uarios dispenset auditus, ita et deus cum homine locuturus\nadsumere dignatur hominis linguam formam etiam suscepturus\nhumanam per intellectuum nostrorum sonos ordinationum nostrarum\ncontestatur affectus. nam dum quinque humanorum\nsensuum officia describens ita dicit: oculi domini super\niustos et aures eius ad preces eorum, et iterum: os domini\nlocutum est, item: et odoratus est odorem suauitatis,\net: manus mea fecit haec omnia. caelum mihi\nthronus est, terra autem scabellum pedum meorum,\ncordibus nostris efficientias insinuat rerum sui significatione\nmembrorum, unde pro ineffabili eius circa humanum genus\ndignatione, quae seruos amicos ac filios nominare (et) conpellare\nnon despicit, ut homo cum eodem uicissim humano\nore et more conloquitur.\n\n\n\n\n\nCeterum dei ira iustitia est, dei furor seueritatis uigor est, dei\niurasse definisse est, dei paenituisse sententia tamen saepe\nmutata, et, cum se persequente aliquo laedi dicit, crimen laedentis\nostendit. intercluditur nobis omnimodis orationis ministerium\nomnisque ratio, qua deus uel intellegitur uel praedicatur,\nsi haec humani sermonis commercia subtrahuntur. cur\nergo dici inter ista non possit: sed sensit conpatientis affectu?\n\nSi ergo discutienti magistro simplex et aperta responsio satisfecit,\ntranseamus ad tertiam quaestionem, qua ut respondeam\npraecipis, quae in rebus humanis corporea quaeue incorporea\nsentienda sint. ad haec aliqua non pro sensus mei praesumptione\ndepromam, sed pro sanctorum opinione seniorum,\npraesertim cum haec animum laedere non possint et ad fidem\nnutrire possint et usque ad id, quo patri filius aequalis appareat,\ncontra Arrianas armare atque erigere ualeant prauitates.\n\n\nErgo quando de tractatu altiori conlatio est, ad subtiliorem\nintellectum sensus et animus praeparandus est. nonnulli eruditissimi\npatrum alia adserunt esse inuisibilia, alia uero incorporea.\nquicquid creatum est materiam uideri et factori suo\nconpreheusibile et corporeum esse definiunt. nam et animarum\net angelorum naturam adserunt esse corpoream pro eo, quod\ninitio circumscribatur et spatio. nam sicut in quodam sancti\nHieronymi tractatu legimus: globos, inquit, siderum\n\n\n\n\n\n\n\n\nporatos esse spiritus arbitrantur, et item: si angeli,\ninquit, caelestia etiam corpora ad conparationem dei\ninmunda esse dicuntur, quid putas homo aestimandus\nest? sed inter haec ideo tu animam negas esse corpoream,\nquia iuxta aliquorum opinionem nec localis sit nec qualitate\n(aut quantitate subsistat, quod de sola dei maiestate) credi\ndebere manifestum est. legimus enim in quodam receptissimo\npatrum tractatu: ingredi, inquit, et implere omnia soli\nest possibile trinitati, quae sic uniuersae intellectualis\nnaturae efficitur penetratrix, ut non solum circumplecti\neam atque ambire, sed etiam inlabi ei et\nuelut incorporea corpori possit infundi. licet enim\npronuntiemus nonnullas spiritales esse naturas, ut\nsunt angeli, archangeli ceteraeque uirtutes, ipsa quoque\nanima nostra uel certe aer iste subtilis, tamen\nincorporeae nullatenus aestimandae sunt. habent enim\nsecundum se corpus, quo subsistunt, licet multo et\ninconparabiliter tenuius, quam nostra sunt corpora,\nsecundum apostoli sententiam dicentis: et corpora\ncaelestia et corpora terrestria. quibus pro manifesto\ncolligitur nihil esse incorporeum nisi solum deum et\nidcirco ipsi tantummodo posse penetrabiles omnes\n(spiritales) atque intellectuales esse substantias.\n\nQuae cum ita sint, obicis mihi ideo animam non esse corpoream,\nquia, ut dictum est, nec localis sit nec qualitate aut\n\n\n\n\n\n\n\n\nquantitate subsistat. quod cuius periculi sit ita (credere in subsequentibus\ndemonstrabitur. nunc uero) in hoc tractatus nostri\nstatus habita discussione pendebit, ut si nec localis sit nec\nquantitati subiaceat, esse eam haud dubie incorpoream concedamus.\nsi uero demonstraro eam quantitate determinari locoue\nconcludi, consequenter eam etiam corpore contineri nec ipse iam\ndubites. quomodo non localis est, quae inserta membris et\ninligata uisceribus solis motibus uaga conditione substantiae\ntenetur inclusa? quodsi localem non esse animam ideo adserendum\nputes, quod per diuersa sensibus euagetur et cogitationibus\ndifferatur, primum intellegendum est, quod aliud sit\nanimae status, aliud is, qui de anima nascitur, cogitationis\naffectus. quamobrem aut hoc potius aestimandum est, quod, si\nquando sibi aliquid imaginatur, magis cum suis intra semet\nipsam motibus occupetur et, si quid aliud est, quod aspicere\nuidetur, magis ei in recordationis speculo describatur. nam\nquando absentem carum suum cogitat, numquid iam uelut\nipso conspecto desideriis satisfecit? aut cum uerbi gratia Petri\naut Pauli speciem intra mentis arcana depingit, numquid statim\nintimas paradisi sedes, ubi eos esse nouimus, penetrauit? aut\ncum sibi in corde diuitis illius dammas ex lectione proposuit,\n\n\n\n\n\n\n\n\nnumquid iam ad tormentorum eius loca ac uiuis inaccessibilia\ninferi profunda descendit?\n\nHaec omnia procul dubio aut secum intra pectoris arcana\nper uarias similitudines fingit aut certe, si extra animae sedem\ninstabilis cogitatio lubrico motu agitata discurrit, hoc ipsud\nlocaliter agit. et siue urbem siue quamcumque regionem cogitet,\nibi tantum sensu commorante defigitur, quo animi intentione\nraptatur. imaginari sibi aliqua potest, conplecti omnia\nsimul non potest. cum ergo anima Alexandriam uel Hierosolymam\ncogitauit, si uere illic tota sui praesentia, ut arbitraris, interfuit,\nreferat nobis situs locorum, uultus hominum, motus actusque\npopulorum. sed hoc ipsud, quod nunc inter nos commercia\nsermonum mutua spiritus actione miscemus, loqui me uobiscum\nsed apud conscientiam meam sentio, ad uos uero me\naccessisse non sentio. nam si uere anima cum suis ferri sen-\n. sibus creditur, et his, quorum reminiscitur, ipsa per se suis\ncogitationibus praesentatur. ecce per haec praesentis temporis\nmomenta uos cogito et animo reminiscente uos uideo et quorum\n(reminiscor) omnimodis, quid geratis et utrum quieti an\nlectioni uel orationi uacetis, ignoro. sed hoc ideo euenit, quia\nad uos cordis affectu, non ipsa substantiae meae ueritate peruenio.\nneque enim in suis motibus, quos nunc optimos nunc\npessimos esse sentimus, animae nostrae natura consistit. nam\nsi per cogitationes suas constare credenda est, cur eis interdum\neuanescentibus atque pereuntibus ipsa in sui uigore atque\nalacritate perdurat? quantae ergo in nobis frequentissimae\ncogitationes et curae etiam salubriter moriuntur et uitae magis\n\n\n\n\n\n\nlibertati interioris operantur! si ipsis anima constaret, absque\ndubio ipsis pereuntibus superesse non posset. unde hoc magis\nipsa conscientiis nostris ratio loquitur, quod unaquaeque anima\naut multiplicia cogitata rerum causis intra se concepta parturiat\naut sensus suos uelut quaedam officia aut ministeria\ndiuersis necessitatibus occupanda dispergat, ipsa uero in conclaui\ncorporis sui semel de eo exitura requiescat.\n\nQuamobrem localem esse ipsam ut denuo sufficiens proferamus\nexemplum, nonne anima Lazari morante uita intra corpus\nfuit, recedente autem uita de habitaculo corporis exulauit et\nrursum intra exanimum refusa corpus illo, unde absentauerat,\neuocata remeauit? tunc eam, quam et hospitii habitatione depulsam\net rursum intra hospitium, unde absentauerat, restitutam\nuides, localem non esse contendis? sed quid ego haec\nde corruptibili homine loquar, cum ille, cuius caro non uidit\ncorruptionem, inmaculatam quidem animam possederit, sed\nlocalem, quam utique intra se habuit, quando adfixus est in\npatibulo, extra se procul dubio emisit, quando iacuit in sepulchro.\nquomodo non est localis, quam caro continet, coniungit uita,\nmors separat? quodsi, ut dicis, localem necessitatem animarum\nnatura non recipit, non desunt ergo et de regione paradisi\nillae, quae carcere clauduntur inferni? dic, quaeso, si locales\nnon sunt, quomodo peccatores a coetibus consortiisque\niustorum uastum illud chaos tristi interiectione discriminat, ut\n\n\n\n\n\n\n\n\n\n\n\n\nneque hinc illuc possint accedere neque inde huc transmeare?\niam illud manifestissimum est, ut quantitate circumscribantur,\nquae spatiis continentur. si agnouisti animam localem,\nconcede corpoream. dic mihi, anne ipsa gloriosi anima\nredemptoris nostri reliquit mundum, quando conscendit ad\ncaelum?\n\nEgo autem ne angelos quidem locales esse dubitauerim, quos\ncertum nunc in caelestibus contineri, nunc per aeris uacuum\nferri, nunc ad terrena dimitti, quos sermo diuinus ascendentes\net descendentes in patriarchae uisione describit,\nqui utique, si locales non essent et ubique essent, adesse atque\ndiscedere ascensu descensuque non possent. ipse beatissimus\nGabriel, qui se ante dominum adstare testatur, cum caelorum\ndominum Mariae infundendum uisceribus nuntiaret cumque\nsub dominicae oculis genetricis adsisteret, sine dubio caelo\ndeerat, maria non superuolabat, uacua atque diffusa uasti aeris\nnon inplebat, sed illum tantum locum, in quo aderat, occupabat.\nquae cum ita sint, quicquid locum occupat, corpus est et\nnescio, quomodo locali lege non teneatur, qui de loco ad locum\nmittitur et uelut corpus motu accessuque transfertur, mole\ndescendit, mobilitate discurrit, uadit, redit, absentat, ascendit.\nuel ille, credo, localis est, qui ex eo in caelo non est, ex quo\nest eiectus e caelo, nec se solum localem esse prodidit, qui\nsecum tertiam partem stellarum ex alto proturbatus abstraxit.\ndic mihi, si corpus non habet, in illa deiectione quid decidit?\n\n\n\n\n\n\n\n\nquid illi negas corporalem naturam, cuius negare non audes\nruinam? et si, ut dicis, corpus non habet, non ardebit. ubi\nautem nisi in corpore sentiet ignem illum, qui paratus est\ndiabolo et angelis eius? iam illud dici superfluum puto\nillum de aeris istius conuersatione quandam crassitudinem de\nelementorum concretione traxisse. dic mihi, si corpus non\nhabuit, ubinam in aere concretio, ubi sese haec ipsa nescio quae\ncolligere potuit crassitudo, si secum aliquid corporale de illa\ncaelesti arce non detulit? alienum, ut uideo, corpus ad tormenta\nportabit. corpus itaque esse etiam ex tua adsertione\nrecognosce. corpus est, quod inficitur, quod maculatur, quod\nquacumque ex accedenti adiectione uitiatur.\n\nHic ergo dudum primogenitus angelorum nunc princeps factus\nest tenebrarum et quasi corporeus pulcher ante, nunc degener,\ndudum caelesti splendore conspicuus, nunc tetro infernalis peccati\nhorrore foedatus. corpus, inquam, est, quod habitatione\ndepellitur, quantitate circumscribitur, qualitate mutatur, dolore\nconficitur. quae cum ita sese habeant, qui incorpoream dicunt\nanimam, uide, in quam profundum se crimen inmergaut. iam\nprimum cum auctor uniuersitatis deus omnia in numero et\npondere fecisse referatur, ergo anima a materia uniuersae\ncreaturae excepta esse creditur, quae non est corporea nec\nlocalis est, si loco non continetur, ergo ubique diffunditur,\nomnia intrare, inplere et ubique praesens esse dicitur ac, si\ncreatori suo creatura sociaretur et fragilitas auctori suo, non\n\n\n\n\n\n\n\n\n\n\niam res dei, sed pars dei aestimanda iungitur. uide, quo adsertores\nsuos ducat alti prolapsus erroris. equidem nobis ea,\nquae supra uos sunt, inuisibilia sunt, sed omnia illi, sicut\nconprehensibilia, ita et corporea sunt, qui ex nihilo fecit omnia,\nquae sicut opere instituit, ita et materia incorporauit et rebus\nomnibus. inter quas et anima censetur, sicut distribuit pondus,\nnumerum (atque mensuram), ita et posuit quantitatem.\n\nInter haec si forte, ut dictum est, adserendum aliquis putet,\nquod illa angelicae subtilitate naturae quaedam contagio aeris\nhuius admixtione collecta flammis inuenietur obnoxia, ergo\nin aere solo, prout ait, si aereum est, quod ardebit, non in\nillo, sed extra illum poena desaeuiet. sed absque dubio non\naliud est quam substantia corporis, ubi dominari poterit uis\ndoloris. uide, quo tendat inprudens et inperita persuasio, quae,\nincorporeum cum loquitur, etiam inconprehensibilem confitetur\nac sic condito adscribit operi, quod soli conpetit conditori, ac\nrebus creatis communicat priuilegia maiestatis et indebitam\nfacturae potentiam usque ad factoris extendit iniuriam. si bene\nrequiramus, ad quos rerum exitus animum referas, haec uel\nmaxime diabolum credulitas ex illa beatae sedis statione deuoluit\net propter hoc angeli perdidit dignitatem, dum se dei\npraesumit habere naturam.\n\nUnus ergo deus incorporeus, quia et inconprehensibilis et\nubique diffusus, ex nullius enim facturae corporeae (materia)\n\n\n\n\n\n\nmateriale sumpsit exordium, et ideo coaeternus filius patri, quia\nex nullo opere conditus nullisque initiis circumscriptus super\nomnia, quae figulo suo conpreheusibilia atque corporea intra\nmundi corpus operatus est, incorporea maiestate diffunditur, ex\ningenito genitus, id est ex patre, sed semper cum patre his,\nquae excitauit ex nihilo, indiscreta sancti spiritus societate dominatur.\nArnen.\nIIII. DOMINO PATRI FARITER ET PATRONO FAUSTO PAPAE PAILINIS. Scribere uobis hinc retinet metus, inde compellit affectus\natque inter utrumque ita mens incerta iactatur, ueluti cum\ntemerarius nauta dubiae committit uela fortunae. sed ego, qui\nin te certum habeo portum, assumo mihi saepe incerti cursus\neuentum, elegi tamen, ut potius fastidium generem quam reatum.\nagnoui enim optime, quod epistulas meas sine fastu\ndomnus meus Faustus excipiat. sed quia domnus meus Marinus\neremita, uir sanctus et nimia districtione metuendus,\ntantum mihi indixit grandi seueritate timorem, percontator accedo.\nsum peccatis carnalibus inuolutus, omnia, quaecumque\npotest criminosus, exerceo, cum diem humanae sortis impleuero,\npaenitentiam sum subitam consecutus, si excludat pro\nparte peccatum an ad integrum, opto cognoscere aut, si unitam\ncredentes trinitatem perpetuis poenis atque cruciatibus,\nflammis tormentisque omnibus corporalibus uitiis non peccantes\nin spiritu torqueantur.\n\n\n\n\nMea haec sententia est, quod, si omnia haec Christianus excipiat,\nnihil amplius suscipere ualeat. Arrianus, aut utrum\nanima uinculo seclusa corporeo custodia aliqua mancipetur an\ncarcere clausa teneatur aut utrum inter auras incerta iactetur.\net quia scio, quod in ea hora omnis cogitatio perit, si admittis,\ndignanter interrogo, utrum et bona et mala cogitatio\nde anima, quae probatur immortalis esse, descendat, an aliqui\nsensus intellectusque seruetur, aut utrum aliquid de honesto\nsentit affectu. et quia bonis scimus uniuersa concedi, ut etiam\nampliora uiuis possint praestare post mortem, malis quid aut\ndetur aut adimatur, agnoscam aut ipsa anima corporea an\nincorporea melius nocetur, edocear et, quia caro infirma\nest, spiritus autem promptus, quam peccati communionem\nanima pro corporali errore suscipiat, scire ignarus exopto aut,\nquae est immortalis, quomodo pro mortalibus uitiis torqueatur,\nidem utrum anima et spiritus idem sint aut quomodo segregentur,\nagnoscam.\n\nNam praedictus uir ita me sub sacramenti etiam interpositione\nconterruit, quod, qui corporalibus uitiis succumberet,\nnullam possit ueniam promereri, sed in hisdem seruetur ipsa\nresurrectione suppliciis nec possit expiari infernalibus tormentis,\nquod corporalibus (uita) uitiis concreta contraxerat. tamen ita\n\n\n\n\n\n\nmiserrimus credo, quod, qui semel susceptum signum diuini nominis\net infixum fronti character domini nostri numquam mali\nsibi conscius uel subdolus falsator infregerit, susceptis leuiter pro\nexpiando errore tormentis purum aerium sensum et simplicis\nanimae ignem die consumpta producat. nam si uniuersa haec,\nquae interminatur domnus meus Marinus, excipimus peccatores,\nquid maius impii mereantur, ignoro. da ueniam, quod pietati\nuestrae- iniuriam moueo, dum doceri a magistro ueterano nouus\nquandoque discipulus futurus exopto.\nV. DOMINO INSIGNI ET SUMMO MIHI HONORE SPECIALITER EXCOLENDO PAULINO FILIO FAUSTUS. Admiranda mihi semper tuarum pagina litterarum nunc abundantius\ngemina eloquii ac fidei luce praefulsit, dum super\nstatu animae rogitat et timore sollicito iudicia futura suspirat.\nait quodam loco sermo diuinus: recte interroganti sapientia\n\n\n\n\n\n\n\nreputabitur. quaedam enim scientiae portio est scire, quid\nnescias, et ea, quae ignoranter non intellegas, prudenter inquirere.\n\nPrimo loco inquirendum putasti, utrum incumbentibus extremae\nnecessitatis angustiis momentanea paenitentia capitales\nconsumere possit offensas. ipse sibi inimica persuasione mentitur,\nqui maculas longa aetate contractas subitis et iam inutilibus\nabolendas gemitibus arbitratur. quo tempore confessio\nesse potest, satisfactio esse non potest. nam quia deus non\ninridetur, ipse se decepit, qui morti multis temporibus uixit\net ad quaerendam uitam iam semiuiuus adsurgit, ut tunc officiosus\nappareat, quando dominicae seruituti omnia corporis et\nanimae subtrahuntur officia. circa exsequendam interioris hominis\nsanitatem non sola accipiendi uoluntas, sed agendi expectatur\nutilitas. ita enim legimus: si, inquit, peccator paenitentiam\negerit pro peccatis suis (egerit memorauit,\nnon solum dixit acceperit), in sua iustitia, quam operatus\nest, uiuet. aduertis, quod huiusmodi medicina sicut ore\nposcenda, ita opere consummanda est. insultare deo uidetur,\nqui illo tempore ad medicum noluit ueuire, quo potuit, et illo\nnunc incipit uelle, quo non potest. opus itaque est, ut, quanta\nin peccando fuit abruptae et uegetae ad malum mentis intentio,\ntanta sit in uulnerum curatione deuotio.\n\nSecundo quaesisti loco, utrum sola sufficiat ad salutem fides\net unitae scientia trinitatis. in rebus diuinis non solum\n\n\n\n\n\n\ncredendi ratio requiritur, sed placendi. fides ergo nuda meritis\ninanis et uacua est, sicut apostolus dicit: quid prod est, si\nfidem quis dicat se habere, opera autem non habeat?\nnumquid potest fides seruare eum? sequitur enim et dicit:\nfides, si non habeat opera, mortua est in semet ipsa.\nsed dicit quis: tu fidem habes et ego opera habeo,\nostende mihi fidem tuam sine operibus et ego ostendam\ntibi ex operibus fidem meam. secundum haec sufficere\nper se sola credulitas non probatur. nam deum scire\net credere etiam diabolus inuenitur, sicut idem apostolus dicit:\ntu credis, quoniam unus est deus, benefacis, nam et\ndaemones credunt et contremiscunt. uis autem scire,\no homo inanis, quoniam fides sine operibus mortua\nest? Abraham pater noster nonne ex operibus iustificatus\nest? et ne spem nostram in sola fidei parte ponamus,\nita conclusit: sicut enim corpus sine spiritu mortuum\nest, ita et fides sine operibus mortua est, sine\nquibus inanem esse hominem dixit. multum similium testimoniorum\nstudio breuitatis omittimus. apostolus Paulus, de\ncuius pectore quasi de templo suo dominus loquebatur, numquid\nsolam fidem sibi iudicauit ad superanda mundi mala posse\nconpetere ita dicens: castigo corpus meum et in seruitutem\nredigo, ne forte, cum aliis praedicauero, ipse reprobus\nefficiar? ecce per uitia corporis reprobus fieri metuit,\niam probatus per mortifera carnalium contagia passionum uas\ncontumeliae fieri pertimescit, qui iam uas electionis effectus est.\n\n\n\n\n\nUideamus, si uitae suae prodigum fides sola defendat, et\nbaptizatos, ut dicis, iam perire non posse. agnosco, quomodo\nmala carnalia alienum a deo faciunt obscenarum mancipium\nuoluptatum. ad Galatas ait apostolus: manifesta sunt opera\ncarnis, quae sunt fornicatio, inmunditia, luxuria, homicidia,\nebrietates, comisationes et his similia, quoniam,\nqui talia agunt, regnum dei non consequentur,\naut ad Ephesios: omnis fornicator aut inmundus aut\nauarus, quod est idolorum seruitus, non habebit hereditatem\nin regno Christi et dei. idolis, inquit, seruiens:\nquando aliquid illa cupiditate diligitur, qua deus diligi debet,\naffectus huiusmodi idolis conparatur. hic sine dubio exclusus\na regno inferno et morti est mancipatus, multos autem baptizatos\nsalua fide diuersis generibus in aeternum perire manifestum\nest. arguit sermo diuinus non transgressores fidei, non\nbaptismi uiolatores, sed qui misericordes esse neglexerunt, dicens:\niudicium sine misericordia ei, qui non fecerit\nmisericordiam, et iterum: esuriui et non dedistis mihi\nmanducare, sitiui et non dedistis mihi bibere, hospes\nfui et non collegistis me, nudus et non operuistis me.\nsi hic sinistri gregis numerus donum baptismatis ignorasset,\ninfidelitatem eis et impietatem primitus obiecisset, sed baptizatos\nlicet, ab operibus tamen bonis uacuos morti deputat et\n\n\n\n\n\n\nflammis perennibus derelinquit et seueritatem sententiae ita concludit:\ndiscedite, inquit, a me maledicti in ignem aeternum,\nqui praeparatus est diabolo et angelis eius, et\nrursum: triticum congregabit in horreum suum, paleas\nautem conburet igni inextinguibili, similiter: hi, inquit,\nibunt in uitam aeternam, illi uero in ignem aeternum.\ninter haec uideat quisque, ne mendacem arguat deum de pollicitatione\npraemii, qui dubitat de aeternitate supplicii. non\nita est, nam qui nouit honorare merita, nouit punire peccata.\ntria itaque haec capitalia, sacrilegium adulterium homicidium,\nnisi hic perfectae paenitentiae fuerint expiata remediis, perennibus\nilluc concremabuntur incendiis. hos itaque inmisericordes\na fide et baptismo non legimus declinasse, sed perpetuam mortem\ndiuina cognoscimus auctoritate meruisse.\n\nEt hoc etiam animum tuum prouida in posterum cura sollicitat,\nutrum animae exutae corpore sentiendi et intellegendi\nuigorem adfectumque non exuant. interrogemus diuitem illum\nin euangelio non inter auras, ut poetarum deliramenta asserunt,\noberrantem, sed in inferni carcere ex illorum numero, qui inclusi\npoenam expectant, inter flammas conscientiae ante diem\niudicii constitutum, pro fratrum, qui adhuc in hoc mundo positi\nerant, emendatione sollicitum conloquia cum Abraham per\n\n\n\n\n\n\n\n\ninteriectum chaos uast.issiinum sedula obsecratione miscentem\net uiuaci germanorum recordatione pulsatum ita pro uiuentibus\nsupplicasse: rogo te, inquam, pater Abraham, ut mittas\nLazarum in domum patris mei, habeo enim quinque\nfratres, ut testetur illis, ne et ipsi ueniant in\nhunc locum tormentorum et, si quis ex mortuis ierit\nad eos, paenitentiam agant. ecce in inferni ergastulo carceratus\nnullum iam de se habens remedium tamen antiquum\ncirca suos seruat affectum et, dum damnatus pro peccatoribus\nrogat, magnam intra paradisi nemora respirantibus iustis pro\ncarorum suorum commodis curam esse demonstrat.\n\nQuod autem requiris, quid malis post finem aut detur aut\nadimatur, iniquis, de quibus legitur: desiderium peccatorum\nperibit, terrenorum cupiditate et honorum ambitione submota\nsolum reddendae rationis pondus et metus intolerandi examinis\ninminebit nec auferentur sensus, sed ad cogitationem alterius\nsaeculi magis expediti alacresque reddentur.\n\nQuod autem de ipsa anima, utrum corporea an incorporea\nsit, postulas edoceri, itaque, quod temporibus non includitur\nnec locorum terminis cohercetur, quod soli deo conpetit, hoc\ntantum incorporeum esse cognosce. sicut unus doctorum eximius\ndisserens cuidam sciscitanti, ubi esset deus, ita respondit:\ndeus non alicubi est: quod alicubi est continetur loco, quod\n\n\n\n\n\n\n\n\ncontinetur loco corpus est. quae cum ita sint, omnis caro\ncorpus, non omne corpus et caro est, [et quia non solum\nanima, sed etiam angelorum inuisibilis caelestisque substantia\nsicut localibus spatiis continetur, ita auctori suo corporea esse\net conprehensibilis adprobatur. quid est enim nisi corporeum,\nquod de supernis sedibus proturbatum loco cessit? quid est,\nquod sensit ruinam? quid est, quod aeternae flammae obnoxium\npraeparatur ad poenam? sed et ipse beatus Lazarus post\nlinguas famulantium canum susceptus manibus angelorum, de\nquo legimus: factum est, ut moreretur mendicus et portaretur\nab angelis in sinus Abrahae, corpoream esse\ndocuit animam suam, dum in sinus Abrahae, id est in remotum\nbeatumque secretum angelicis infertur obsequiis. de anima\nautem sua sanctus propheta pronuntiat: educ, domine, de\ncarcere animam meam, id est de hospitii corporalis angustiis.\nunde pro factura eius, quae uel peccatorum iaculis uulneratur\nuel usque ad diuinae imaginis decus per qualitates\nmutata prouehitur, absque dubio et deo et angelis, a quibus conprehendi\net transferri potest, corporea esse euidenter ostenditur.\n\nRequirendum est autem inter ista, quid illud sit, quod, cum\nuterque homo, id est anima et corpus, adhuc in paradisi regione\ndiabolo persuadente deliquerit, sola caro per conditionem\nmortis multam transgressionis exceperit et circa unius poenam\nremanserit culpa communis. sciendum ergo est, quia ideo mors\nad animam non peruenit, quia in eam dominus imaginem suam\n\n\n\n\n\n\net similitudinem conlocauit. nam sicut deus inmortalis, misericors,\niustus, patiens est, ita harum dona uirtutum in faciem\nnostri interioris infundit, ut, quanto quisque magis patiens,\nmagis iustus, magis misericors existeret, tanto magis diuinae\nparticipationis munere praeditus appareret, sicut, apostolus\ndicit: in interiore homine habitare Christum per\nfidem.\n\nInterrogas etiam, cur animae cum carne sua aliquid pro\ncorporali errore commune sit. sicut originale peccatum pro\nunitate corporalis hospitii utrumque conplectitur, pari uterque\n(homo) modo in peccatorum societate constringitur, ita eis in\ncriminum participatione una causa est, sicut in uirtutum remuneratione\npar gloria est. numquam enim exterior in baratrum\nluxuriae caderet, nisi ei consensum praeberet interior.\nnos ipsos interrogemus et intra nos poterimus agnoscere, quod\nmens domina exercet imperium et caro subiuncta famulatum,\nista exhibet ministerium, illa consilium. oboedientia a seruiente\ncessaret, nisi uoluntas a iubente praecederet. et similem\n\n\n\n\n\n\n\n\nnecesse est condicionem in damnatione cognoscant, quae contra\nsimul in retributione gaudebunt.\n\nDicis adhuc, quae est inmortalis, quomodo pro mortalibus\nuitiis torqueatur. mortalia quidem mala sunt, sed inmortalis\nerit cruciatus malorum et delictorum cruces uitiis deficientibus\npermanebunt. meliorem materiam ita inferior secum traditura\niudicio est, sicut conflari aurum plumbi conpellit admixtio.\nhomo ergo pro mortalibus malis moriturus est deo et uicturus\ninferno. haec erit ibi mors, ut mori in dolore non liceat.\n\nExtendis in hoc quoque sollicitudinem tuam, utrum anima\net spiritus idem sint aut quomodo segregentur. duas tantum\nin homine, id est animae et corporis nouerimus esse substantias.\nspiritus autem nunc naturalis probatur, nunc accidens\ninuenitur. aliquando enim spiritus pro anima ponitur, aliquando\nuirtutis intellegitur appetitus et spiritalis affectus. hoc genere\nunus atque idem homo nunc carnalis, nunc animalis, nunc\netiam spiritalis est. carnales sunt, de quibus ait dominus:\nnon permanebit spiritus meus in hominibus istis, quia\ncaro sunt, et apostolus: qui autem in carne sunt, deo\nplacere non possunt. carnalis est, qui uentri et gutturi\nedendi et bibendi nimietate deseruit et uitae bonum in gulae\ningluuie et uoracitate constituit. at uero animalis efficitur,\nquando adhuc parum deum cogitans secundum animam\n\n\n\n\n\n\n\n\nsaeculari prudentia ad aliquarum rerum prouidentiam permouetur,\nquando aut inuestigaudis pro curiosa uanitate rerum latentium\ncausis aut philosophicis studiis delectatur, unde apostolus disserit:\nanimalis homo non percipit, quae sunt spiritus\ndei. spiritalis autem esse incipit, quando honesta, sancta, spiritalia\nconcupiscit, quando ad diuini timoris cultum uigore\ncordis ascendit, quando ad se spiritum sanctum per munditiam\ncorporis, per custodiam castitatis inuitat, ut de ea illud apostolicum\ndici possit: uos estis templum dei et spiritus\ndei habitat in uobis. quae homini non insita per naturam,\nsed ita sunt adiuncta per gratiam, ut separari possint desidia\nintercedente per culpam. unde idem apostolus dicit: qui\nautem templum dei uiolauerit, disperdet illum deus.\necce per fidem non solum baptizatus, sed et dei esse templum\nuidetur et tamen per diuersa flagitia dei seueritate disperdetur.\nhoc loco perditionis uocabulum aeternum perditae animae esse\nnouerimus interitum. in baptizatorum numero absque dubitatione\ncensentur, qui membra Christi esse dicuntur, et uide,\nquomodo perditis conparantur, quomodo a generositate filiorum\nflagitio operante degenerant dicente apostolo: tollam ergo\nmembra Christi et faciam membra meretricis. et illi\nquoque manifestissime dona secundae natiuitatis acceperant,\nqui etiam charismatum diuersitate pollebant, de quibus dominus\nin euangelio dicit: multi dicent mihi in illa die:\n\n\n\n\n\n\ndomine, domine, nonne in nomine tuo prophetauimus\net in nomine tuo daemonia eiecimus et in nomine tuo\nuirtutes multas fecimus? et tunc confitebor illis,\nquia numquam noui uos, discedite a me, qui operamini\niniquitatem. quis abdicatos non intellegat a salute,\nqui a conspectu patris iubentur abscedere? in sortem eos suam\nmors indubitanter accipiet, quos uita, quae Christus est, ignorauit.\nbaptizatos perditioni tradi pro iniquitatibus suis dubitas,\ncum baptisma ipsum per multimoda scelera perire cognoscas?\n\nQuod autem, sicut pagina continet, sermo tuus de poeta\nmutuatus ignem animae simplicis aestimauit, de sola hoc diuinitatis\nsubstantia dici conuenit, cui nihil adpositum, nihil a\nsuperiore conlatum, nihil constat - adiunctum. iustus pariter et\niustitia, uiuens et uita, sapiens atque sapientia est, uirtus et\norigo uirtutum. in principalibus enim bonis suis hoc est ipse,\nquod possidet. homo uero duplex intellegi potest, qui uiuens\net iustus et sapiens dici potest, uita autem et iustitia et sapientia\ndici non potest, quia ita his induitur, ut aliquotiens\nexuatur. quod homini datum est, deo insitum est. homo uerbi\ngratia deauratus est, deus aurum est, in quo hoc est potentia\net gratia quod natura. nam quod subtiliter indicasti: si omnia\nhaec, quae domnus Marinus interminatur, excipiunt\npeccatores, quid maius impii mereantur, ignoro, habent\nsub perennibus malis et supplicia gradus suos, ut grauium\n\n\n\n\n\n\n\n\n\n\nobnoxius peccatorum infinitis licet tamen utcumque tolerandis,\nimpius uero inauditis cruciatibus torqueatur. tunc autem baptismi\ngratia ab aeterna morte posset hominem uindicare, si\nin aliquibus eius integritas et dignitas non periret. graue\ncrimen est, quod haereticus accipere noluit, sed non minus\nillud graue est, quod Christianus et accepit et perdidit. nam\net ille, qui fiducia baptismi nuptiale conuiuium sacri concilii\ntemerator inruperat, nitore puritatis amisso de inlustri iustorum\nconuentu expellitur et in exteriores tenebras proturbatur. numquid\ncredendus est niueum sanctae regenerationis possidere\ncandorem, qui incestus, ueneficus et cruentus uel qui praecipitio\naut suspendio uitam praecidens in partem transit impiorum?-\n\nLegimus inextinguibiles flammas factis capitalibus praeparatas,\nhominem uero in malis suis uiuentem per solum baptismum\nsaluatum esse non legimus. periculose sibi, quod caelestis\nscriptura non loquitur, inimica securitas pollicetur, multo periculosius\nilla non credit, quae ueritas conminatur. aliqua, ut\ndicitis, beatissimus uir Marinus cum interminatione disseruit,\nsed sicut illud, quod promisit dominus diligentibus se, etiam testimonio\napostoli pro rei magnitudine in cor hominis non ascendit,\nita futurorum inmensitas cruciatuum angustias humanae\n\n\n\n\n\n\n\n\nmentis excedit, quae mala momentaneae paenitentiae umbra\nnon remouet, quae fides sine operibus non repellit, quibus terminum\nsaeculorum labentium cursus in flammas inextinguibiles\nstatuere non ualebit, inter quos inexhaustos uapores tarde\nse anima corpoream et sentiet et uidebit. et ideo iustis, piis,\ncastis operibus diem ultimum praecurramus et hic timendo\nea, quae illuc timere non proderit, declinemus. hic finem infinitis\ncontritionibus inponamus et intoleranda incendia nunc\nsalubriter cogitando ex ipsis ignibus aeterna nobis refrigeria\nconparemus..\n\n\nCertus autem sum de fide uestra, quod falerati conposito\nnitore sermonis acceptiora uobis erunt salutifera sincerae testimonia\nueritatis. filium meum Eminentium, dulce decus nostrum,\npaterno sospitamus affectu. dominus noster admirandam mihi\nmagnificentiam tuam praesentibus repleat bonis et dignam\nreddat aeternis.\nVI. DOMINO PIISSIMO ET SPECIALIBUS OFFICIIS EXCOLENDO, UT CONFIDO, IN AETERNUM FRATRI ET PER OMNIA DOMNO FELICI FAUSTUS. Magnum pietatis et fidei testimonium est, quod per tantarum\nuasta interualla regionum et per tot rerum interiecta\ndiscrimina ad nos usque latitudinem uestrae caritatis\n\n\n\n\n\n\n\n\nextenditis. in hac relegatione nostra artifex dei nostri misericordia\ngemina exercet officia, nostram excurat paterna sedulitate rubiginem,\nuestram circa nos dilucidat fidem uestramque adprobat\npietatem. nos elimat benigna solertia, uos producit, nos coangustat\nsalubriter, uos dilatat, nos arguimur, uos proficitis. detrimenta\nnostra in uestra transeunt commoda. cum feneratores\nnostri sitis, incipitis nostri esse debitores, siquidem causa uestrae\ndeuotionis et mercedis uestrae materia sumus. opera uestra\nde nobis capiunt lucrum, merita uestra de flagellis nostris mutuantur\ntuantur augmentum. uestrae sollicitudinis ad nos affectus, ad\ndeum peruenit fructus, ac sic duplici modo et de nostra castigatione\net de uestra retributione diuinis beneficiis obligamur.\npaene autem mihi respondendi silentium perfectio uestrae consolationis\nindixerat. nam ipsa sollicitudo interrogandi iam\nforma uiuendi, quam cotidie de domni mei patris uestri sancti\nepiscopi Leontii efficacibus doctrinis et praesentibus documentis\nsufficienter adtrahitis. non autem miror, si et meum quamlibet\nex superfluo requiritis institutum, cuius circa uos singularem\nnostis affectum. creditis in adiutorium fidei uestrae magisterium\nmeum tam perfectum esse quam uotum est, sed\nlicet sermo meus, quem lentiorem etiam praesens reddit infirmitas,\nuestro sufficere uix possit ardori, tamen paucis conuersationem\nuestram non tam instruam quam reuoluam.\n\nMagnam sollicitis perhibet eruditionem agnitio peccati, metus\niudicii, terror ignis aeterni. itaque ad immolanda orationum\nsacrificia amica sunt fruentibus nocturna silentia, quibus usque\nad horam tertiam lectio moderata succedat, ut exercitium\n\n\n\n\nspiritale non desinat desiderari et semper possit augeri. utinam\nprouideat dominus uel duo fida solacia, cum quibus diurnas\net nocturnas exigas functiones et uel biduo in septimana salutantum\nfruaris officiis. ardua sunt, quae pro interrogantis\nferuore conloquimur, sed ille laborantum benignus adiutor tam\nleue tibi faciat iugum suum, quam iucundum erit praemium\nsuum. igitur si trepida parum amplius rudimenta permittunt,\nalternis hiemales dies ieiuniis transigantur, quae, sicut moderari\nconuenit, ita necesse est duplicari.\n\nDuplicari, inquam. duo enim sunt abstinentiae genera: unum\nest incontinentiae appetitum a cibo et potu et a diuersis carnalium\nsnauitatum inlecebris coercere et uomere crucis terram\nsubiecti exterioris edomare et necessitati potius quam uoluptati\ntemperata moderatione seruire, epulum, si permittat infirmitas,\nuel alternis diebus, donec uis longae consuetudinis\nsensim dissuescatur, accipere. de usu uero indumentorum\npaulatim se grauitas ad inferiora submittat, ne ipsa nouitas\nsubitae mediocritatis offendat. obseruandum est enim, ne elatio\netiam de nimia humilitate generetur et uitium de uirtute\nnascatur. quae tamen facile superabitur, si confusibilis illa\npraeteritae conuersationis historia ante oculos adducatur et rea\nconscientia trepidis sensibus praesentetur. ita fiet, ut, dum\nper recordationem praeteritorum malorum a diabolo ingesta\npraesumptio castigatur dumque iactantia ualidis culparum armis\n\n\n\n\n\n\nuicta propellitur, crimina, quae generauerant mortem, militare\nincipiant ad salutem, in remedium delicta proficiant et medicina\nde uulneribus producatur et, sicut dixit apostolus, de\npeccato elaboremus damnare peccatum.\n\nAlterum abstinentiae genus est multo sublimius multoque\npretiosius, motus animi regere, inrationabiles perturbationes et\ncogitationum inter se conluctantium rebelles tumultus mentis\nimperio subiugare, malitiae uirus tamquam funestum aliquod\nmaleficium de penetralibus cordis expuere et animam contra\ndiuersarum fluctus temptationum constantiae moderamine gubernare\net contra passiones occultas uelut contra domesticos\ninimicos rixam quandam irascentis fidei auctoritate conserere,\ninanes curas longe repellere et a noxiis conloquiis ac desideriis,\nquibus diabolus pascitur, abstinere et per mansuetudinem,\npatientiam, tranquillitatem imaginem dei in uultu interioris excolere,\nuirum spiritalia et diuina cogitantem ut tristitia non\nfrangat, laetitia non resoluat, stabilitum in timore dei pectus\nostendat magnanimitatis aequalitas, ut et nobis coaptari possit\nlibelli illius insigne principium: erat uir unus abstinens\nse ab omni re mala. uir, inquit, unus, hoc est semper idem,\nquia nihil in eo erat dubium, nil duplex, nil accidens, nil uarium,\nnil diuersum, sed eum in statu uirtutum suarum aequali\nordine permanentem tempora non mutabant nec eum, ut marinis\nfluctibus moris est, in alternas partes diuersa uentorum\nflabra uersabant. ita et sollicitus dei famulus inconcussa fidei\n\n\n\n\n\n\nmole fundatus in hoc tantum Christo in se operante mutetur,\nut nonis semper uirtutibus induatur.\n\nAnte omnia, in quantum adiuuante deo possumus, illas in\nnobis quinque sensuum expugnemus inlecebras. quicquid enim\npulchrescit uisu, quicquid lenocinatur odoratu, quicquid mollescit\nadtactu, quicquid dulcescit gustu, quicquid blanditur auditu,\nhaec omnia, si his abutamur, intentionem de spiritalibus ad\nterrena deuoluunt. et ideo sicut pater fidei Abraham quinque\nillos reges in trecentis decem et octo mysterio intra litteram\nlatente deuicit, ita et nos contra hos principales uitiorum duces\nin Iesu nomine et crucis signo, hoc enim utraque era exprimit,\ndimicemus, ut audire mereamur a domino: uincenti dabo\ncoronam uitae, et: qui uicerit non laedetur a morte\nsecunda, et: quia regnum caelorum uim patitur et uiolenti\ndiripiunt illud. uim enim sibi factura est anima, ut\ncarnales affectiones spiritui subdat, ut crucem deliciis praeferat,\nut uigilias somnis dulcibus anteponat, ut aduersarium\nin membris suis uincat, ut ex alio alter effectus ad illam domini\npraeceptionem idoneus inueniatur: si quis, inquit, uult\npost me uenire, abneget se ipsum sibi. si quis ex iracundo\npatiens efficitur, continens ex luxurioso, placidus ex\n. cruento, benignus ex inuido, largus ex cupido, totiens nos negamus,\nquotiens nos ad meliora conuertimus. et ideo, ut ad\n\n\n\n\n\n\nhoc adsurgamus, quod esse debemus, prius studeamus odisse,\nquod fuimus. oportet, ut hic prius mutetur ad uitam, qui illic\nmutari optat ad gloriam.\nVII. DOMINO SANCTO ET IN CHRISTO DEUINCTISSIMO FRATRI GRAECO DIACONO FAUSTUS. Honoratus officio tuo, honoratus iudicio, prouocatus affectu\nloquar tecum in humilitate sincera, in libertate beniuola, in\ncaritate non ficta, in uerbo ueritatis. et licet mihi tacendi\ncausam indicere potueris, dum benigno ac nimis credulo animo\ntantum paene mihi quantum tibi peritiae et eruditionis indulges,\ntamen per interrogandi sollicitudinem inposuisti mihi respondendi\nnecessitatem, qua cum absente non sine trepidatione mihi\naestimo conloquendum, quia de rebus tam profundis et meas\nac tuas uires excedentibus non minus periculi est respondere\nquam incondito stilo ingentia sacramenta committere, et ideo\ncarum meum in his, quae nimis temere protulit, tacendo magis\ncastigare debuissem. in tantae autem rei consultatione, in qua\nlonge uiam regiam reliquisti, aliquos expertae scientiae uiros\neruditione atque aetate seniores, quibus credere facilius possis,\ninterrogare debueras secundum illud propheticum: interroga\npatrem tuum et indicabit tibi, seniores tuos et dicent\n\n\n\n\n\n\n\n\ntibi. sed absque dubio, qui uel qualemcumque requirit ducem,\ndeclinare optat errorem. deinde in his, quae agimus uel quae\ndicimus atque ad extremum scriptis mandare praesumimus,\nfructum profectumque operis expectare debemus. in hac autem\nscripturula, quam ad me dirigere dignatus es, non eloquentia,\nnon scientia, non ratio, non aedificatio aliqua ordinati aut conpuncti\nsermonis adparet, sed testimonia confusissime pro memoriae\nfacilitate congesta temeritatem incauti cordis adcusant.\nnouit dominus, quia stupefactus pro studio tuae salutis haec\nconloquor, sic et te interrogasse et me respondisse ad bonum\ncommune proficiat.\n\nIn scriptis sancti pontificis Augustini etiamsi quid apud doctissimos\nuiros putatur esse suspectum, ex his, quae damnanda\niudicasti, nihil noueris reprehensum, sed fidei sensum maxime\nde duabus substantiis uel naturis dei et hominis domini ac\nredemptoris nostri scito apud catholicam ecclesiam non solum\npatrum auctoritate susceptum, sed etiam apostolicis oraculis\nconsecratum. proinde uerbum hoc, quod more prophetico ad\nte factum dicis, ut certum est, non dei spiritu, et apud deum\net apud homines ualde damnabile est, nisi prior ipse damnaueris.\nergo ut aliis praetermissis hunc duplicem errorem et de\nhaeresi natum et in pericula haeresis pertrahentem breui, quantum\nabsentem possum, sermone constringam, cum sanctae sinceritati\ntuae multorum, non qualis ego sum, necessaria esset\npraesentia magistrorum, primo loco ignoranter et satis periculose,\nnon dicam scribitur, sed cogitatur suscipi non debere,\nut homo mater dei sit. quod de Nestorianae haeresis noueris\n\n\n\n\n\nimpietate descendere, qui profano ausu disputare non timuit\nbeatam Mariam tantum matrem fuisse hominis, non etiam\ndei, et ideo pro hoc catholicae per omnem mundum ecclesiae\ndistrictione damnatus est. non debet, inquit, suscipi, ut homo\nmater dei sit. at ubi est illud uel propheticum uel euangelicum:\necce uirgo concipiet et pariet filium et uocabunt\nnomen eius Emmanuel, quod est interpretatum:\nnobiscum deus, et item in euangelio: quod nascetur ex\nsanctum, uocabitur filius dei? ubi etiam illud est, quod\nsuscepta per omnes insulas et ecclesias patrum signat auctoritas\ncontra Nestorium loquens: maledictus, inquit, qui\nfilium dei deum uerum de Maria nonne nuper natum\npro nostra salute non confitetur?\n\nSecutum est, ut diceres dei et hominis unam esse naturam,\nhoc modo unam dei esse substantiam. recte dixeras, si de\nsola trinitate dixisses, ubi una atque eadem est sub trium\npersonarum distinctione natura. ceterum cum ad hominis adsumpti\nincarnationem uenitur, sicut hominis et dei unam confitemur\nesse personam, ita duplicem scimus esse substantiam.\nqui autem unius naturae adserit dominum redemptorem, aut\nhominem in diuinitate aut deum negauit in corpore, cum redemptio\nnostra non ex alterutro, sed ex utroque perfecta sit.\nhoc autem loco unam sine alio erroris periculo nostrae fidei\n\n\n\n\n\n\n(si dicis dei) solius dei nostri esse naturam, ergo in substantia\nmaiestatis suae diuinitas crucifixa est, si unam dei solius naturam\ndicis, in substantia sua maiestas mortua uel sepulta\nest. quae omnia deus non in se, sed in natura suscepti hominis\nexcepit. nihil enim deus sensit patientis sensu, sed sensit\nconpatientis affectu, nihil sensit pro diuersitate substantiae,\nsed sensit pro unitate personae. ** unitate coniunxit et consequenter\nadiecit: nos unum eundemque uerum hominem et\nuerum deum intellegimus, et iterauit: nos uerum hominem et\nuerum deum nullo modo ambigimus confitendum. accipe etiam\nin hymno sancti antestitis et confessoris Ambrosii, quem in\nnatali dominico catholica per omnes Italiae et Galliae regiones\npersultat ecclesia: procede de thalamo tuo, geminae gigans\nsubstantiae.\n\nRefuge ergo inter haec, sancte frater, alterutrae partis errorem.\nsi tantum dei naturam dixeris, inposuisti deo condicionem\npassionis et mortis, si uero tantum hominis naturam dixeris,\nsubtraxisti deo gloriam redemptionis, subtraxisti auctori potentiam\nreparatoris. audi, quomodo sacra eloquia per unam personam\nexplicant utramque substantiam. iuxta diuinam naturam\nloquitur: ego et pater unum sumus, secundum humanam\nsubstantiam confitetur: quia pater maior me est, iuxta\n\n\n\n\n\n\n\n\ncaelestem naturam pronuntiat: omnia, quae pater habet,\nmea sunt, iuxta terrenae naturae infirmitatem dicit: filius\nautem hominis non habet, ubi caput reclinet. quasi\nhomo indicabat: tristis est anima mea usque ad mortem,\nquasi deus contestabatur: potestatem habeo ponendi eam\net potestatem habeo iterum sumendi eam. secundum\ncarnis naturam in cruce pendebat, secundum diuinitatis substantiam\nparadisum et regnum caeleste donabat.\n\nHoc Arriani obscurato corde penitus non uidentes, quia\npraesumptio et elatio suffundit mentis intuitum, ad deum, quae\nerant hominis, rettulerunt credentes, quod minor loqueretur\ndiuinitas, ubi sola hominis demonstrabatur infirmitas. nullam\nponentes inter caelestia et terrena rationem dum naturas in\ndeo et homine duas recipere nolunt, dei substantiam diuiserunt\net, dum ad sola hominis uerba respiciunt, deum, qui gloriae\nplenitudo est, intellectus lumine perdiderunt. ac sic, qui deum\nfilium hominis credendum denegat, Nestorii impietate maculatur,\nqui duas substantias in redemptore non credit, Arrii\nlaqueo deceptus inuoluitur. nos uero, mi frater carissime, in\nChristum dominum ita perfecta et inseparabili distinctione credamus,\nut dei et hominis simplicem personam et duplicem\nnouerimus esse substantiam. sicut anima et corpus hominem\nfacit, ita diuinitas et humanitas unus est Christus.\n\nTu autem, quod gemino errore praeuentus scribendum putasti\nsub duarum naturarum conuentu suscipi non debere, ut deus\npater hominis sit, ut homo mater dei sit, nos unam dei hominisque\npersonam fiducialiter et salubriter adserentes in eo,\n\n\n\n\n\n\nqui erat in principio et qui sub redemptionis nostrae tempore\nfactus est in similitudine carnis peccati, id est in ueritate\nhominis et similitudine peccatoris, nos, inquam, ita deum patrem\nhominis sub personae unitate testamur, sicut sub eiusdem unitatis\namplexu matrem dei hominem confitemur iuxta symboli\nauctoritatem, ut alia praetermittam, qua dicimus: credo et\nin filium dei Iesum Christum, qui conceptus est de\nspiritu sancto natus ex Maria uirgine. qui si talis error\nest in domino saluatore unam et simplicem credidisse substantiam,\nqualis error est duplicem adseruisse personam? nam si\nin societate carnis adsumptae, quam formam famuli deus induit,\nduae substantiae non fuerunt, ergo in homine deus non\nfuit et separata a deo persona hominis fuit, ac sic sub tali\nsensu uidebis subito quartam nescio unde adcreuisse personam\net in hoc intellectum prauitatis consequentia praecipitari, ut\niam non trinitatem necesse sit confiteri.\n\nAudi potius, quemadmodum beatus Esaias distincto ordine\ncouiunctoque discrimine domini nostri ac redemptoris natiuitatem\ndisponat: paruulus, inquit, natus est nobis, filius\ndatus est nobis. accipe filium dei in extrema parte saeculorum\nex innupta matre natura ignorante et fide maritante\nprogenitum, ex uoluntate humiliatum, superueniente in uirginem\nsancto spiritu hominem deo mirabiliter inpletum et deum\nin hominem misericorditer commutatum nec exinanisse gloriae\nmagnitudinem, sed per susceptam serui conditionem domini\n\n\n\n\n\n\nostendisse pietatem. paruulus natus est nobis, filius datus\nest nobis. (nobis) natus est qui sibi erat. datus ergo ex diuinitate,\nnatus ex uirgine, natus, qui sentiret occasum, datus,\nqui nesciret exordium, natus, qui et matre esset iunior, datus,\nquo nec pater esset antiquior, natus, qui moreretur, datus, per\nquem uita renasceretur. illic dominatur, hic humiliatur, sibi\nregnat et mihi militat. paruulus natus est nobis, filius\ndatus est nobis et factus est principatus super humerum\neius. manifestum hominem demonstrat humerus, latentem\ndeum loquitur principatus. agnosce duplicem sub personae\nunitate substantiam. de nostro est quod adpendit, de\nsuo est quod donauit, de nostro habuit unde caderet, de suo\nunde consurgeret, de nostro unde teneretur, de suo unde misereretur,\nde nostro habuit unde pro nobis solueret, de suo\nunde penitus in nullo debitor appareret, de nostro unde crucifigeretur,\nde suo unde glorificaretur, de nostro dedit peccati\nhostiam, de suo indulgentiae tribuit gratiam. de nostro itaque\nhumiliatio, de suo esse probatur ascensio, de nostro obtulit\nsacrificium, de suo contulit praemium. duarum ergo naturarum\ncapax homo infirmitatibus agnoscitur, deus uirtutibus adprobatur.\n\nPiget sermonem tam manifestae rei adsertione producere.\nscio, quod haec ipsa breuiter strictimque memorata temere committo\nuel epistulis meis uel sensibus tuis. sed dum te ad interrogationis\nsalubritatem sollicita humilitate submittis, multum\nmihi de erroris huius remedio polliceris. reuoca, quaeso, ab\nhoc discrimine pedem tuum, priusquam in profundum inreuocabile\nelationis torrente rapiaris, et rectum animi sensum,\n\n\n\n\nqui multae lectionis pondus non sustinet nec nouit thesaurum\nscientiae dispensare, magis laboris occupatione castiga. tempera\ninmoderatum abstinentiae rigorem, qui etiam menti generat\ninfirmitatem, quem puto inde nasci, unde scribendi praesumptionem.\nregredere ad uiam regiam, nutricem elationis\nrefuge sollicitudinem. et quia legimus: manducare mei multum\nnon est bonum, magis enim inflat parum fundatum\nsensum scientia quam aedificat, ita caue nimiam lectionem, ut\ncordi parum capaci tamquam sumpti inmoderatius uini periculosam\nmoueris ebrietatem. numquam cogitationibus tuis credas,\nsed magis imitanda legas quam legenda conscribas et in\nmente tua loquaris ad dominum: in corde meo abscondi\neloquia tua, ut non peccem tibi. et si euadere pericula\nnon deforis ingruentia, sed intus concepta desideras, nihil tibi\nutilius scias, quam ut sub aliquo probatissimo abbate uitam\ntuam munias ac uoluntates tuas senioris legibus tradas et, ut\naduersarii insidias possis superare, te timeas.\n\nScripturulam ipsam retinendam, immo subprimendam putaui,\nne ultra in alicuius alterius catholici, qui te minus diligeret,\nmanum et conscientiam ueniret. ex hoc autem poteris agnoscere\nsana esse intima cordis tui, si adhuc quasi liber me\ncultorem tuum humiliter et amabiliter commonentem sollicite\net libenter audieris. ante interrogationem incauta uidebitur\nfuisse persuasio, post responsionem inexcusabilis apparebit intentio.\nquodsi inter haec aliquid mihi, qui austeris magis\nquam dulcibus sanari animam tuam cupio, credideris inputandum,\nmemento osculis male blandis praeponi uulnera caritatis.\nVIII. DOMINO PIISSIMO ET IN CHRISTO SUMMO MIHI HONORE SINQVLARITER EXCOLENDO RURICIO FILIO FAUSTUS. Licet per quamcumque personam iocundum mihi sit cum\nindiuiduo pectore ipsius caritatis uocibus conloqui et sedula\nuos officiorum ambitione conplecti, sed nunc quanto oportunius\ntanto auidius pignus animi uestri ministerio domestici portitoris\nadsumpsi, in cuius merito minus adsignauit relatio quam\nprobauit agnitio. et propterea ad fructum uestrum creuisse\ngratulatus sum, quod in eo uita melior conditionem primae\nnatiuitatis aboleuit atque in eo naeuum generis manumissio\nreligionis abstersit et in adoptionem Christi personam mancipii\nfide emancipauit et transcripsit. quomodo autem apud eius\nuel apud reliquorum fratrum lacteam sinceritatem agere deberemus,\nlatissimam apostoli dispensationem expedito digessistis\nalloquio, et cum eos doctissima pagina minus doctos adserat,\nnos tamen in eorum defaecatis moribus admirati sumus per\ndonum mansuetudinis et humilitatis plenitudinem lectionis.\n\nVincit enim largitas gratiae instituta doctrinae. nam etsi\nsub exiguo tempore intra eorum lucida pectora et perspicua\npenetralia introduxit se sensus candida puritas et praeclara\nsimplicitas, per quam diuinae imaginis speculum in interioris\nhominis nitore perfulget. diuinae, inquam, imaginis, ita enim\nde domino legimus: purus, simplex, subtilis. sed multo aliud\nindicat diuina illa simplicitas, siquidem in nobis duplex inest\nin spiritu et carne substantia. nos quod habemus accepimus,\nnobis diuersa uirtutum charismata adiuncta sunt, non innata.\nsine dubio adponitur, quod auferri potest. ut boni simus, de\nauctoris sumus bonitate mutuati. ex illo quidem uiuimus, sed\n\n\n\n\nuita, sicut ille est, non sumus. iusti esse possumus, iustitia\nesse non possumus. ille ideo simplex, quia nihil ei ex accedenti\nlargitate conlatum est. qui ex se subsistit, aliunde nihil\nsumpsit. deus et uiuens pariter (est) et uita, bonus et bonitas,\nmisericors et misericordia. in uirtutum suarum gloria\nhoc est ipse, quod possidet. uerbo tenus homo deauratus est,\ndeus aurum est. quod in homine gratia est, in deo natura\nest et propterea, quia nihil ei extrinsecus accessit, nihil ei\ndetrahi potest. detrimentum non recipit, quia nescit augmentum.\nipse et sibi auctor et filio, quia una origo est et fontis\net fluminis. ex his, quae absque initio habent, communio est,\ntransfusio non est.\n\nEt quia de filio legimus: splendor est claritatis dei,\nsicut numquam deus sine splendore, ita pater numquam fuit\nsine filii maiestate. et sicut utriusque aequaeua sunt nomina,\nnisi enim iste nasceretur, pater ille non diceretur, ita eos sine\nseparatione continet unius paternitatis antiquitas. ex illo est,\nsed posterior illo non est, sicut facies de capite nascitur nec\ntamen capite suo iunior inuenitur. ac sic deus noster nec\npermixtus in personis propriis nec diuisus, una uirtus nec potestate\ndiuisa nec tempore sicut in subsistentia triplex est,\nquia sibi quisque subsistit, ita in substantia simplex est, quia\nunus se ipsum praecedere nesciens nec posteriorem recipit nec\npriorem. inde et nos de hac accepimus simplicitate, si in\nnobis nihil sit dissonum, nihil uarium, nihil diuersum, si\nsemper idem esse probabilibus studiis et fundatis in Christo\nsensibus enitamur, ut inmutabiles in bono nouis tantum in\ndiem profectibus inmutemur.\n\nDe eo autem, quod quidam prouocationis amore consuluit,\nsalutifera et perfecta meditatio est curas animi partito per\n\n\n\n\n\n\n\n\n\n\nplures terrenae regimine rei subleuare et post haec triplici\ndeliberatione tractare, quid melius sit, locare uel administrare\nuel distrahere propriam portionem. primum reuera bonum esset,\nut Christi famulus Christi pauperis uias ex toto pauper studeret\nincedere, si perfectam magni alicuius monasterii scholam uel\ncerte insulanam angelicae congregationis militiam liceret expetere.\nnam in medio saeculi institutionem eremiticam proferre\nquanta magnanimitas, tanta est difficultas.\n\nSuis uero uicis suae pondus inponere secundum pro animae\nreleuatione conpendium, sed peruidendum, si aliquis filiorum\ntam arduo sufficiens esse possit, obsequium ne forte paternae\niussionis auctoritas in patrem ..... optimum est in secundo\ngradu sub noxio beneficiis administratore consistere, si uel uoluntas\nsuppetat uel facultas necessitatem annuae pensionis\nimpleuerit.\\'\n\n\nTertium est per fidelium famulorum electa solacia inpositae\nprocurationis officiis sub propria ac minore sollicitudine quantitatem\nreseruatae gubernare substantiae et cursum per uiam\nregiam tota mediocritate dirigere. quod cum suadeo, uideor\nuel nostram utilitatem uel pauperum cogitare. in quo ordine\nnon parum est lucri, si reseruato usu proprietas distrahatur.\nitaque breuiter indicantes, quid primum, quid secundum quidue\nsit tertium, electionem iudicio uel possibilitati reseruauimus\nconsulentis. quid magis conpetat, quod promptius possit impleri,\nille insinuare dignetur, pro cuius timore et amore consultatio\nipsa tractatur. dominus deus noster beneficia in uobis\n\n\n\nsua felici ac placita sibi longaeuitate multiplicet, domne piissime\net in Christo summo mihi honore singulariter excolende fili.\nVIIII. DOMINO DEUINCTISSIMO ET TOTA PIETATIS UIRTUTE SINGULARITER EXCOLENDO FRATRI RURICIO FAUSTUS. Propitia diuinitate in secreto religionis congruo et tranquillissimo\nin silentio constituti, in quo dominus ad rubiginem longa\nsecuritate contractam salutiferae limam castigationis admouit,\nin hac, inquam, quiete magna, si agnoscamus, uacatione donati\ndum nouos ciues commercio caritatis adquirimus, dum\nde adquisitorum salute gaudemus, inter haec positi bona praesenti\ninsultamus exilio et patriam nos non amisisse, sed commutasse\ncognoscimus. nam dum fideles famuli dei in necessitatibus\nnostris bonitatem suae deuotionis exercent, sine sede\npropria possessores, sine possessione diuites sumus, immo eos,\nqui de nostra fructum capiunt consolatione, ditamus. miro\nmodo consolatores nostri de pauperculis negotiantur et de\negenis lucra perpetua consequuntur.\n\nEgo autem hanc primam munificentiam domino largiente\npercepi, quod piissimus meus Ruricius post uitae huius iactationes\nad portum religionis proram salutis excelsi manu gubernante\nconuertit, quod post umbras seducentium uanitatum et\ninlusiones transuolantium somniorum mansura et solida concupiuit\net despecto tandem saeculo infelicitatem eius magnam\nrespuit, felicitatem et lucrum sui de mundo pereunte adquisiuit\naeque fideliter atque conlabentium rerum fuga praeteriens,\nqua opes contemptu suo contulit, quae iam usui suo\n\n\n\n\n\n\nconferre nihil poterant. unde quanta dudum alacritate saecularibus\nstudiis militauimus, tanta nunc deuotione domino seruiamus.\net quia me austerius loqui secum pro peccatorum\ncuratione pietas uestra constringit et illius sententiae non obseruat\ninuidiam, quae dicit: iustus in principio sui est accusator,\ninprimis ergo lapsus oris cordisque uitemus. sed\nquod oris diximus, si cordi studueris adhibere custodiam, ori\nnon laborabis inponere disciplinam. sine difficultate ostium\ncircumstantiae opponere poterit labiis suis (qui cautus\nfuerit in sensibus suis), illud siquidem uoce depromitur, quod\nprius in officina conscientiae deformatur. hoc exterior reddit,\nquod dictat interior. mens exercet imperium, lingua famulatum,\net propterea caelestibus edocemur eloquiis: ex abundantia\ncordis os loquitur. quod de sermone nasci uidetur,\nprius cogitatione concipitur, ut oris sonus indigna non proferat,\nanimus iusta praecipiat.\n\nEt quia duo sunt ieiuniorum genera, unum incontinentiae\nappetitum a male blandis deliciarum suauitatibus coercere, ut\nexterior et terrenus homo uomere crucis edomitus commoda\ninfirmitate marcescat, alterum abstinentiae genus est multo\nsublimius, multo pretiosius, cui nulla contradicere possit infirmitas,\nmotus animi regere et inrationabiles perturbationes uel\nconluctantium inter se cogitationum tumultus interioris iudicio\nrefrenare et contra inpuguationes occultas uel contra domesticos\ninimicos rixam quandam irascentis fidei auctoritate conserere\net per beneuolentiam, mansuetudinem, patientiam, tranquillitatem\ndei imaginem in facie interioris excolere, cuius\n\n\n\n\n\n\n\n\ndecus non in corporis personam, sed in animi formam sollertia\nfactoris inpressit.\n\nUirum spiritalia et diuina cogitantem tristitia non frangat,\nlaetitia non resoluat, stabilitum in timore dei pectus magnanimitas\naequalitatis ostendat, ut et nobis coaptari possit libelli\nillius insigne principium, ubi ille magnificus Helcana, qui possessio\ndei interpretatur, uir unus mystico nuncupatur eloquio:\nerat, inquit, uir unus, hoc est semper idem, quia nihil in\neo apparebat dubium, nihil duplex, nihil uarium, nihil diuersum,\nsed eum in statu. uirtutum inconcusso ordine permanentem\naccedentia in contrarium non mouebant, mutabilia tempora\nnon mutabant, nec eum, ut marinis fluctibus moris est, in alternas\npartes leuia uentorum flabra uersabant. ita et sollicitus\ndei famulus uasta fidei mole fundatus in hoc tantum Christo\nin se operante mutetur, ut nouis semper gratiis induatur, in\nagro pectoris plantentur utilia, noxia, succidantur. et quia militibus\nsuis praecepit sermo diuinus: cum, inquit, ad bellum\nprocesseris et inter reliquas praedas petieris uirginem,\nabscides ungues et crines eius et ita eam tibi\nconiugio copulabis, ita nos ad sanctam Christi timore praecincti\nprudentiam saeculi, quae simplex, incorrupta, sincera a\ndeo facta est, captiuam spiritalis sapientiae subiungamus ac\nsuperflua eius amputatis uitiis abscidamus et pectori casta coniunctione\nsociemus.\n\nAnte omnia, in quantum adiuuante deo possumus, illas in\nnobis debellare curemus quinque sensuum passiones. quicquid\nenim pulchrescit uisu, quicquid blanditur odoratu, quicquid\n\n\n\n\n\n\nlenocinatur adtactu, quicquid dulcescit gustu, quicquid corrumpit\nauditu, haec omnia, si his abutamur*, intentionem mentis\nde spiritalibus ad terrena deuoluent. et ideo sicut pater fidei\nquinque illos reges in trecentis decem et octo mysterio intra\nliteram latente deuicit, ita per adiutorium domini et per crucem\nsuam has quinque principalium uitiorum expugnare studeamus\ninlecebras. per crucis enim signum et per sacrum Iesu\nnomen apud Graecos era utriusque supputationis inprimitur.\nquibus armis carnalia delectamenta superantes merebuntur\naudire: uincenti dabo coronam uitae, et: qui uicerit non\nlaedetur a morte secunda.\n\nUnde ipse facile terrena despicis uel fenerantis more dispensas,\ndum illud cogitas tempus, quo exurentur peccatores\nsicut fenum, quo aestuantes gehennae furore perpetuo, cuius\nfumus ascendit in saecula saeculorum, hi, qui neglexerunt\noblata, tali morte punientur, ut eis mori in dolore non\nliceat, morituri uitae et morti sine fine uicturi, dum illud, inquam,\ntempus ante oculos tuos prouida in futurum mente disponis,\nde quo legimus: introibo in domum tuam cum\nholocaustis, id est, quando bonorum operum fructu subsarcinatus\net iustitiae insignibus redimitus ianuam uitae cum\ntriumpho euictae carnis intrabis, de quo legimus: adorabunt\neum filiae Tyri in muneribus, id est animae Christo de\ngentibus adquisitae munera domino suo offerent cum gratiarum\nactione dicturae: ecce multiplicaui talentum, quod dedisti.\n\n\n\n\n\n\nrecipe cum usura, domine, fenus tuum. erit enim tum quoddam\ndandi et accipiendi commercium inter hominem et deum. homo\nafferet, quod laborauit, et deus restituet, quod promisit. quo\ntempore cum Sarra tua alter pro altero remunerandus, corona\nduplici pro mutua salute decorandus, audire mereberis: euge,\nserue bone et fidelis, quia super pauca fuisti fidelis,\nsuper multa te constituam, intra in gaudium domini\ntui. tunc usum praesentium in aeternorum proprietatem\ntransisse miraberis et proditoribus tuis glorificandus debitorem\neis fieri iocunda rerum mutatione gaudebis. 10\n\n\nIndiuiduum filium nostrum Leontium omnemque domum,\npusillos cum maioribus, pio sospitamus officio. dominus deus\nnoster beneficia in uobis sua felici et placita sibi longaeuitate\nmultiplicet, domine deuinctissime et tota pietatis uirtute singulariter\nexcolende frater.\nX. DOMINO DEUINCTISSIMO ET HONORE PRAECIPUO SPECIALITER EXCOLENDO RURICIO FILIO FAUSTUS. Gratias domino, qui id generali dispensatione largitus est,\nut inter eos, quos locorum interualla discriminant, liber ac\nnullis conclusus absentiae legibus animus commearet nihilque\nesset tam inpenetrabile, quod mentis aspectibus non pateret,\nsed per cordis intuitum inde se inuicem cari gratia intercurrente\nconspicerent, ubi caritas ipsa consistit. habet siquidem\net interior noster oculos suos, quibus se conscientiae testis\n\n\n\n\n\n\n\n\nintrospicit, quibus in se conuersus aut erubescenda aut gaudenda\nconsiderat, quibus diem ultimum peruidet, quibus uel\nconfusibilem uel deo tribuente laudabilem uitae totius historiam\nante animae suae faciem prouida in futurum cogitatione disponit\net in praesentiam trepidae sollicitudinis tempus reddendae\nrationis adducit et ea, quae parauit deus diligentibus se,\nin secreta pectoris sui pagina spe imaginante depingit.\n\nQuos, ut puto, oculos et ipse ad tremendi iudicis nutum\nsemper adtollis, ut de te illud propheticum merito dici possit:\nsapientis oculi in capite eius. inde est, habeo enim illic,\nfilius meus, proditores tuos, inde est, inquam, quod praesentium\nrerum relinquenda subsidia quasi auidus fenerator per pretia\ncaptiuorum in sinu remuneratoris seminantis more commendas,\nde usu proprietatem facis et in perennes thesauros peritura conuertis.\ninde est, quod cum fidelissima Sarra tua sub uno Christi\niugo ad communem tendens coronam terrenorum despector\net caelestium conpetitor, saeculi peregrinus et paradisi candidatus\nmundo huic, qui iam non habet, unde decipiat uel seducat,\nmiles Christi secretus inludis. cum regni interminabilis\nsocia ieiuniis et orationibus et quadam fidei manu ianuam\nuitae pia coniuratione pulsatis, ut duplicem palmam de mutua\nsalute capiatis.\n\nSed inter haec parum est, quicquid agitur, ut causae insanabiles\nhic sanentur, ut inextinguibiles ignes hic extinguantur,\nut ineluctabiles necessitates hic superentur, ut hic peccatorum\nsagittae de animae uisceribus euellantur, ut hic uulnera ipsis\nalte medullis inpressa curentur, ut hic maculae inuisibiles\n\n\n\n\n\n\nluantur, ut hic aeterna gaudia fidelium studiorum labore conparentur.\nilla quidem uita praemium istius erit, sed oportet,\nut illius ista sit pretium.\n\nPraelatis itaque obsequiis quaeso, ut, cum se facultas oportuna\npraebuerit, gaudere nos de uestra sospitate ac proprietate\nfaciatis. pro filiis et diaconibus meis uberes refero gratias,\ndomnam filiam meam religionis speculum et pietatis exemplum\ndebito cultu ueneratus saluto. dominus deus noster magnificandam\nmihi bonitatem uestram et praesentibus repleat bonis\net dignam reddat aeternis, domine deuinctissime et honore praecipuo\nspecialiter excolende fili.\nXI. DOMINO BEATISSIMO ET SUMMO MIHI HONORE ANTE OMNEB SINGULARITER EXCOLENDO FRATRI RURICIO EPISCOPO FAUSTUS. Tanta mihi de animi uestri benignitate fiducia est, ut ex\neius fonte purissimo non iam solus haurire contentus sim, sed\nalios quoque, qui eius usu mecum reficiantur, inuitem, praesertim\ncum prorogata huius largitas in lucrum transeat largientis\neiusque bono ita muneretur accipiens, ut non minoretur\ninpertiens et in morem fenoris sui crescat expensis,\ndomine beatissime et summo mihi honore ante omnes singulariter\nexcolende.\n\nHis itaque caritatis inexsolubilem pensionem, qua soluentis\nmagis census ditatur, exhibeo et materiam boni operis ingerere\npro laborantum commendatione praesumo. quasi insinuationem\nmeam ad fructum uestrum pertinere confido et ideo misericordiam,\nquam miseris ecclesiastica praebere consueuit humanitas,\nharum portitori, qui in Lugdunensi pertulit captiuitatem,\n\n\n\n\nnegare non potui. utinam tam prompta esse possit fidelium\nlargitas, quam huius nimis manifesta necessitas est! et quia\nin se aliquatenus absolutus in uxoris uel filiorum tenetur seruitute\ncaptiuus, praelatis officiis quaeso, ut morem benignitatis\nuestrae etiam in huius consolatione teneatis et apud antepositos,\nquo poposcerit, litteris prosequaris.\n\nConserui mei, praecipue admirator uester frater meus, presbyter\nMemorius, mecum reuerentissime sospitant. dominus\ndeus noster memorem mei piam beatitudinem uestram ecclesiae\nsuae profectibus felici longaeuitate conseruet, domine beatissime\net summo mihi honore ante omnes singulariter excolende\nfrater.\nXII. DOMINO BEATISSIMO DEBITA PIETATE SUSPICIENDO ATQVE APOSTOLICA SEDE DIGNISSIMO FRATRI RURICIO EPISCOPO FAUSTUS. Gratias ad uos, dum uobis de patria scribimus, qui nobis\npatriam in peregrinatione fecistis, qui indefessa liberalitate\npatriae desideria temperastis uim quandam diuinae iustitiae\nsuccedentibus sibi beneficiis inferentes, ut, quod intulerat ad\ncastigationem, conuerteret ad honorem, conferret ad consolationem,\nmutaret ad requiem, merita nostra praetermitteret, ut\nuestra cumularet, debita obliuiscens et lucra uestra multiplicans,\napud utrasque partes magnitudinem suae bonitatis exercens\nnos uestro locupletaret obsequio, uos nostro ditaret exilio.\nunde factum est, ut iam in praesenti benedictionem futurorum\ninpatiens dispensaret et fidelissimum famulum suum super\n\n\n\n\ncandelabrum domus suae cooperante misericordia, iustitia, sinceritate,\ncontinentia, benignitate, id est domesticis suffragatoribus\nsublimaret. ecce quali pretio Ruricius meus summum sacerdotium\nconparauit. unde emit, ipsum est, quod emit, et testibus\npropriis adclamantibus in se honoris causas refugia honoris\nexhibuit. tantum itaque munus scit in Christi nomine custodire,\nqui sciuit adquirere.\n\nHarum autem portitorem sanctum presbyterum Florentium\nmihi iam diu cognitum et exemplis magistri et morum floribus\nadornatum, quoniam pro germanae suae absolutione peregrinatur,\ninsinuo, qui mihi oportunum gratus mediator ingessit. omnem\ndomum uestram, seniores cum iunioribus, paterno sospitamus\naffectu. conserui mei, debitores et admiratores uestri, mecum\nreuerentissime sospitant. dominus noster magnificandam mihi\nbeatitudinem tuam ecclesiae suae profectibus nostrisque gaudiis\nperfecta longaeuitate conseruet, domine beatissime, debita pietate\nsuspiciende atque apostolica sede dignissime frater.\nFRAGMENTUM EPISTULAE FAUSTI. In tractatu, qui additus est epistulae Iohannis II. papae\nanno 534 ad Caesarium in causa episcopi cuiusdam causa,\nqui ob admissi criminis notam ab episcopatu deiectus\nest, datae, haec leguntur (cf. Concilia antiqua Galliae ed.\nSirmond I 235):\n\\'Et hoc diligenter attendendum est, quodsi, secundum quod\nsupra scriptum est, illi clerici, qui ad uxores proprias redeunt,\nad integrum ab officio suspenduntur et, si etiam digami aut\ninternuptarum mariti, qui utique rem licitam faciunt, clerici\ntamen ordinari non possunt aut, si ordinati fuerint, deiciuntur,\nde quibus et Faustus episcopus sanctus in epistula sua dicit:\nPerdit gratiam consecrati, qui adhuc officium uult\nexercere mariti.\\'\n\nUtrum haec uerba ad epistulam, an potius ad sermonem\nquendam Fausti spectent, mihi quidem incertum est. sermones\nenim hic illic epistularum nomine significari praeter alia\npraescriptio sermonis Faustini primi in codice Durlacensi\n36 seruati documento est (cf. pag. 223 adnot. ad lin. 3).\n"};
