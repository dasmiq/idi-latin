var sequence = {"name":"Seneca, Lucius Annaeus. De Beneficiis","data":"Inter multos ac varios errores temere inconsulteque viventium nihil propemodum\nindignius, vir optime Liberalis, dixerim, quam\nquod beneficia nec dare scimus\nnec accipere. Sequitur enim, ut male collocata male debeantur ; de quibus non redditis sero\nquerimur ; ista enim perierunt, cum darentur. Nec mirum est inter plurima maximaque vitia\nnullum esse frequentius quam ingrati animi.\nId evenire ex causis pluribus video. Prima illa est, quod non eligimus dignos, quibus\ntribuamus. Sed nomina facturi diligenter in patrimonium et vitam debitoris inquirimus,\nsemina in solum effetum et sterile non spargimus ; beneficia sine ullo dilectu magis\nproicimus quam damus.\nNec facile dixerim, utrum turpius sit infitiari an repetere beneficium ; id enim genus\nhuius crediti est, ex quo tantum recipiendum sit, quantum ultro refertur.\nDecoquere vero foedissimum ob hoc ipsum, quia non opus est ad liberandam fidem facultatibus\nsed animo ; reddit enim beneficium, qui debet. Sed cum sit in ipsis crimen, qui ne\nconfessione quidem grati sunt, in nobis quoque est.\nMultos experimur ingratos, plures facimus, quia alias graves exprobratores exactoresque\nsumus, alias leves et quos paulo post muneris sui paeniteat, alias queruli et minima momenta\ncalumniantes. Gratiam omnem corrumpimus non tantum postquam dedimus beneficia, sed dum\ndamus.\nQuis nostrum contentus fuit aut leviter rogari aut semel ? Quis non, cum aliquid a se\npeti suspicatus est, frontem adduxit, vultum avertit, occupationes simulavit, longis\nsermonibus et de industria non invenientibus exitum occasionem petendi abstulit et variis\nartibus necessitates properantes elusit ;\nin angusto vero comprensus aut distulit, id est timide negavit, aut promisit, sed\ndifficulter, sed subductis superciliis, sed malignis et vix exeuntibus verbis ?\nNemo autem libenter debet, quod non accepit, sed expressit. Gratus adversus eum esse\nquisquam potest, qui beneficium aut superbe abiecit aut iratus impegit aut fatigatus, ut\nmolestia careret, dedit ? Errat, si quis sperat responsurum sibi, quem dilatione lassavit,\nexpectatione torsit.\nEodem animo beneficium debetur, quo datur, et ideo non est neclegenter\ndandum ; sibi enim quisque debet, quod a nesciente accepit ; ne tarde quidem, quia, cum omni\nin officio magni aestimetur dantis voluntas, qui tarde fecit, diu noluit ; utique non\ncontumeliose ; nam eum ita natura comparatum sit, ut altius iniuriae quam merita descendant\net illa cito defluant, has tenax memoria custodiat, quid expectat, qui offendit, dum obligat\n? Satis adversus illum gratus est, si quis beneficio eius ignoscit.\nNon est autem, quod tardiores faciat ad bene merendum turba ingratorum. Nam primum, ut\ndixi, nos illam augemus ; deinde ne deos quidem immortales ab hac tam effusa nec cessante\nbenignitate\nsacrilegi neclegentesque eorum deterrent. Utuntur natura sua et cuncta interque illa ipsos\nmunerum suorum malos interpretes iuvant. Hos sequamur duces, quantum humana imbecillitas\npatitur ; demus beneficia, non feneremus. Dignus est decipi, qui de recipiendo cogitavit,\ncum daret. At male cesserit.\nEt liberi et coniuges spem fefellerunt, tamen et educamus et ducimus, adeoque adversus\nexperimenta pertinaces sumus, ut bella victi et naufragi maria repetamus. Quanto magis\npermanere in dandis beneficiis decet ! Quae si quis non dat, quia non\nrecepit, dedit, ut reciperet, bonamque ingratorum facit causam, quibus turpe est non\nreddere, si licet.\nQuam multi indigni luce sunt ! Tamen dies oritur. Quam multi, quod nati sunt, queruntur !\nTamen natura subolem novam gignit ipsosque, qui non fuisse mallent, esse patitur.\nHoc et magni animi et boni proprium est, non fructum beneficiorum sequi, sed ipsa et post\nmalos quoque bonum quaerere. Quid magnifici erat multis prodesse, si nemo deceperit ? Nunc\nest virtus dare beneficia non utique reditura, quorum a viro egregio statim fructus\nperceptus est.\nAdeo quidem ista res fugare nos et pigriores ad rem pulcherrimam facere non debet, ut, si\nspes mihi praecidatur gratum hominem reperiendi, malim non recipere beneficia quam non dare,\nquia, qui non dat, vitium ingrati antecedit. Dicam, quod sentio. Qui beneficium non reddit,\nmagis peccat ; qui non dat, citius.\nBeneficia in volgus cum largiri institueris,perdenda sunt multa, ut semel ponas bene. In priore versu utrumque\nreprehendas ; nam nec in vulgum effundenda sunt, et nullius rei, minime beneficiorum,\nhonesta largitio est ; quibus si detraxeris iudicium, desinunt esse\nbeneficia, in aliud quodlibet incident nomen.\nSequens sensus mirificus est, qui uno bene posito beneficio multorum amissorum damna\nsolatur. Vide, oro te, ne hoc et verius sit et magnitudini bene facientis aptius, ut illum\nhortemur ad danda, etiam si nullum bene positurus est. Illud enim falsum est \" perdenda sunt\nmulta \" ; nullum perit, quia, qui perdit, computaverat.\nBeneficiorum simplex ratio est : tantum erogatur ; si reddet aliquid, lucrum est, si non\nreddet, damnum non est. Ego illud dedi, ut darem. Nemo beneficia in calendario scribit nec\navarus exactor ad horam et diem appellat. Numquam illa vir bonus cogitat nisi admonitus a\nreddente ; alioqui in formam crediti transeunt. Turpis feneratio est beneficium expensum\nferre.\nQualiscumque priorum eventus est, persevera in alios conferre; melius apud ingratos\niacebunt, quos aut pudor aut occasio aut imitatio aliquando gratos poterit efficere. Ne\ncessaveris, opus tuum perage et partes boni viri exsequere. Alium re, alium fide, alium\ngratia, alium consilio, alium praeceptis salubribus adiuva.\nOfficia etiam ferae sentiunt, nec ullum tam immansuetum animal est, quod non cura mitiget\net in amorem sui vertat. Leonum ora a magistris impune tractantur,\nelephantorum feritatem usque in servile obsequium demeretur cibus ; adeo etiam, quae extra\nintellectum atque aestimationem beneficii posita sunt, adsiduitas tamen meriti pertinacis\nevincit. Ingratus est adversus unum beneficium ? Adversus alterum non erit. Duorum oblitus\nest ? Tertium etiam in eorum, quae exciderunt, memoriam reducet.\nIs perdet beneficia, qui cito se perdidisse credit ; at qui instat et onerat priora\nsequentibus, etiam ex duro et immemori pectore gratiam extundit. Non audebit adversus multa\noculos attollere ; quocumque se convertit memoriam suam fugiens, ibi te videat : beneficiis\nillum tuis cinge.\nQuorum quae vis quaeve proprietas sit, dicam, si prius illa, quae ad rem non pertinent,\ntransilire mihi permiseris, quare tres Gratiae et quare sorores sint, et quare manibus\nimplexis, et quare ridentes et iuvenes et virgines\nsolutaque ac perlucida veste.\nAlii quidem videri volunt unam esse, quae det beneficium, alteram, quae accipiat,\ntertiam, quae reddat ; alii tria beneficorum esse genera, promerentium, reddentium, simul accipientium\nreddentiumque.\nSed utrumlibet ex istis iudica verum ; quid ista nos scientia iuvat ? Quid ille consertis\nmanibus in se redeuntium chorus ? Ob hoc, quia ordo beneficii per manus\ntranseuntis nihilo minus ad dantem revertitur et totius speciem perdit, si usquam\ninterruptus est, pulcherrimus, si cohaeret et vices servat. In eo est aliqua tamen maioris\ndignatio, sicut promerentium.\nVultus hilari sunt, quales solent esse, qui dant vel accipiunt beneficia ; iuvenes, quia\nnon debet beneficiorum memoria senescere; virgines, quia incorrupta sunt et sincera et\nomnibus sancta ; in quibus nihil esse adligati decet nec adstricti ; solutis itaque tunicis\nutuntur ; perlucidis autem, quia beneficia conspici volunt.\nSit aliquis usque eo Graecis emancipatus, ut haec dicat necessaria; nemo tamen erit, qui\netiam illud ad rem iudicet pertinere, quae nomina illis Hesiodus imposuerit. Aglaien maximam\nnatu appellavit, mediam Euphrosynen, tertiam Thaliam. Horum nominum interpretationem, prout\ncuique visum est, deflectit et ad rationem aliquam conatur perducere, cum Hesiodus puellis\nsuis, quod voluit, nomen imposuerit.\nItaque Homerus uni mutavit, Pasithean appellavit et in matrimonium promisit, ut scias non\nesse illas virgines Vestales. Inveniam alium poetam, apud quem praecingantur et spissis aut\nPhryxianis prodeant. Ergo et Mercurius una stat, non quia beneficia ratio commendat vel\noratio, sed quia pictori ita visum est.\nChrysippus quoque, penes quem subtile illud acumen est et in imam penetrans veritatem,\nqui rei agendae causa loquitur et verbis non ultra, quam ad intellectum satis est, utitur,\ntotum librum suum his ineptus replet, ita ut de ipso officio dandi, accipienda reddendi\nbeneficii pauca admodum dicat ; nec his fabulas, sed haec fabulis inserit.\nNam praeter ista, quae Hecaton transcribit, tres Chrysippus Gratias ait Iovis et\nEurynomes filias esse, aetate autem minores quam Horas, sed meliuscula facie et ideo Veneri\ndatas comites. Matris quoque nomen ad rem iudicat pertinere : Eurynomen enim dictam, quia\nlate patentis patrimonii sit beneficia dividere ; tamquam matri post filias soleat nomen\nimponi aut poetae vera nomina reddant !\nQuemadmodum nomenclatori memoriae loco audacia est et, cuicumque nomen non potest\nreddere, imponit, ita poetae non putant ad rem pertinere verum dicere, sed aut necessitate\ncoacti aut decore corrupti id quemque vocari iubent, quod belle facit ad versum. Nec illis\nfraudi est, si aliud in censum detulerunt ; proximus enim poeta suum illas ferre nomen\niubet. Hoc ut scias ita esse, ecce Thalia, de qua cum maxime agitur, apud Hesiodum Charis\nest, apud Homerum Musa.\nSed ne faciam, quod reprehendo, omnia ista, quae ita extra rem sunt,\nut ne circa rem quidem sint, relinquam. Tu modo nos tuere, si quis mihi obiciet, quod\nChrysippum in ordinem coegerim, magnum mehercules virum, sed tamen Graecum, cuius acumen\nnimis tenue retunditur et in se saepe replicatur ; etiam cum agere aliquid videtur, pungit,\nnon perforat. Hic vero quod acumen est ?\nDe beneficiis dicendum est et ordinanda res, quae maxime humanam societatem alligat ;\ndanda lex vitae, ne sub specie benignitatis inconsulta facilitas placeat, ne liberalitatem,\nquam nec deesse oportet nec superfluere, haec ipsa observatio restringat, dum temperat ;\ndocendi sunt libenter dare, libenter accipere, libenter reddere et magnum ipsis certamen\nproponere, eos, quibus obligati sunt, re animoque non tantum aequare sed vincere, quia, qui\nreferre gratiam debet, numquam consequitur, nisi praecessit ; hi docendi sunt nihil\nimputare, illi plus debere.\nAd hanc honestissimam contentionem beneficiis beneficia vincendi sic nos adhortatur\nChrysippus, ut dicat verendum esse, ne, quia Charites Iovis filiae sunt, parum se grate\ngerere sacrilegium sit et tam bellis puellis fiat iniuria !\nTu me aliquid eorum doce, per quae beneficentior gratiorque adversus bene merentes fiam,\nper quae obligantium obligatorumque animi certent, ut, qui\npraestiterunt, obliviscantur, pertinax sit memoria debentium. Istae vero ineptiae poetis\nrelinquantur, quibus aures oblectare propositum est et dulcem fabulam nectere.\nAt qui ingenia sanare et fidem in rebus humanis retinere, memoriam officiorum ingerere\nanimis volunt, serio loquantur et magnis viribus agant ; nisi forte existimas levi ac\nfabuloso sermone et anilibus argumentis prohiberi posse rem perniciosissimam, beneficiorum\nnovas tabulas.\nSed quemadmodum supervacua transcurram, ita exponam necesse est hoc primum nobis esse\ndiscendum, quid accepto beneficio debeamus. Debere enim se ait alius pecuniam, quam accepit, alius consulatum, alius sacerdotium, alius\nprovinciam.\nIsta autem sunt meritorum signa, non merita. Non potest beneficium manu tangi ; res animo\ngeritur. Multum interest inter materiam beneficii et beneficium ; itaque nec aurum nec\nargentum nec quicquam eorum, quae pro maximis accipiuntur, beneficium est, sed ipsa\ntribuentis voluntas. Imperiti autem id, quod oculis incurrit et quod traditur possideturque,\nsolum notant, cum contra illud, quod in re carum atque pretiosum est, parvi pendunt.\nHaec, quae tenemus, quae aspicimus, in quibus cupiditas nostra haeret, caduca sunt,\nauferre nobis et fortuna et iniuria potest. Beneficium etiam amisso eo,\nper quod datum est, durat ; est enim recte factum, quod irritum nulla vis efficit.\nAmicum a piratis redemi, hunc alius hostis excepit et in carcerem condidit ; non\nbeneficium, sed usum beneficii mei sustulit. Ex naufragio alicui raptos vel ex incendio\nliberos reddidi, hos vel morbus vel aliqua fortuita iniuria eripuit ; manet etiam sine\nillis, quod in illis datum est.\nOmnia itaque, quae falsum beneficii nomen usurpant, ministeria sunt, per quae se voluntas\namica explicat. Hoc in aliis quoque rebus evenit, ut aliubi sit species rei, aliubi ipsa\nres. Imperator aliquem torquibus, murali et civica donat.\nQuid habet per se corona pretiosum ? Quid praetexta ? Quid fasces ? Quid tribunal et\ncurrus ? Nihil horum honor est, sed honoris insigne. Sic non est beneficium id, quod sub\noculos venit, sed beneficii vestigium et nota.\nQuid est ergo beneficium ? Benevola actio tribuens gaudium capiensque tribuendo in id,\nquod facit, prona et sponte sua parata. Itaque non, quid fiat aut quid detur, refert, sed\nqua mente, quia beneficium non in eo, quod fit aut datur, consistit, sed in ipso dantis aut\nfacientis animo.\nMagnum autem esse inter ista discrimen vel ex hoc intellegas licet, quod beneficium utique bonum est, id autem, quod fit aut datur, nec bonum nec\nmalum est. Animus est, qui parva extollit, sordida illustrat, magna et in pretio habita\ndehonestat ; ipsa, quae appetuntur, neutram naturam habent, nec boni nec mali; refert, quo\nilla rector impellat, a quo forma rebus datur.\nNon est beneficium ipsum, quod numeratur aut traditur, sicut ne in victimis quidem, licet\nopimae sint auroque praefulgeant, deorum est honor sed recta ac pia voluntate venerantium.\nItaque boni etiam farre ac fitilla religiosi sunt ; mali rursus non effugiunt impietatem,\nquamvis aras sanguine multo cruentaverint.\nSi beneficia in rebus, non in ipsa benefaciendi voluntate consisterent, eo maiora essent,\nquo maiora sunt, quae accipimus. Id autem falsum est ; non numquam enim magis nos obligat,\nqui dedit parva magnifice, qui \" regum aequavit opes animo,\" qui exiguum tribuit sed\nlibenter, qui paupertatis suae oblitus est, dum meam respicit, qui non voluntatem tantum\niuvandi habuit sed cupiditatem, qui accipere se putavit beneficium, cum daret, qui dedit\ntamquam numquam1 recepturus, recepit, tamquam non dedisset, qui occasionem, qua prodesset,\net occupavit et quaesiit.\nContra ingrata sunt, ut dixi, licet re ac specie magna videantur,\nquae danti aut extorquentur aut excidunt, multoque gratius venit, quod facili quam quod\nplena manu datur.\nExiguum est, quod in me contulit, sed amplius non potuit ; at hic quod dedit, magnum est,\nsed dubitavit, sed distulit, sed, cum daret, gemuit, sed superbe dedit, sed circumtulit et\nplacere non ei, cui praestabat, voluit; ambitioni dedit, non mihi.\nSocrati cum multa pro suis quisque facultatibus offerrent, Aeschines, pauper auditor: \"\nNihil,\" inquit, \" dignum te, quod dare tibi possim, invenio et hoc uno modo pauperem esse me\nsentio. Itaque dono tibi, quod unum habeo, me ipsum. Hoc munus rogo, qualecumque est, boni\nconsulas cogitesque alios, cum multum tibi darent, plus sibi reliquisse.\" Cui Socrates :\n\" Quidni tu,\" inquit, \" magnum munus mihi dederis, nisi forte te parvo aestimas ? Habebo\nitaque curae, ut te meliorem tibi reddam, quam accepi.\" Vicit Aeschines hoc munere\nAlcibiadis parem divitiis animum et omnem iuvenum opulentorum munificentiam.\nVides, quomodo animus inveniat liberalitatis materiam etiam inter angustias. Videtur mihi\ndixisse : \" Nihil egisti, fortuna, quod me pauperem esse voluisti; expediam dignum nihilo\nminus huic viro munus, et quia de tuo non possum, de meo dabo.\" Neque\nest, quod existimes illum vilem sibi fuisse : pretium se sui fecit. Ingeniosus adulescens\ninvenit, quemadmodum Socraten sibi daret. Non quanta quaeque sint, sed a quali profecta,\nprospiciendum.\nCallidus non difficilem aditum praebuit immodica\ncupientibus spesque improbas nihil re adiuturus verbis fovit ; at peior opinio, si lingua\nasper, vultu gravis cum invidia fortunam suam explicuit. Colunt enim detestanturque felicem\net, si potuerint, eadem facturi odere facientem.\nConiugibus alienis ne clam quidem sed aperte ludibrio habitis suas aliis permisere.\nRusticus, inhumanus ac mali moris et inter matronas abominanda condicio est, si quis\nconiugem suam in sella prostare vetuit et vulgo admissis inspectoribus vehi perspicuam\nundique.\nSi quis nulla se amica fecit insignem nec alienae uxori annuum praestat, hunc matronae\nhumilem et sordidae libidinis et ancillariolum vocant. Inde decentissimum sponsaliorum genus\nest adulterium et in consensu vidui caelibatus, quoniam nemo uxorem\nduxit, nisi qui abduxit.\nIam rapta spargere, sparsa fera et acri avaritia recolligere certant; nihil pensi habere,\npaupertatem alienam contemnere, suam magis quam ullum aliud vereri malum, pacem iniuriis perturbare, imbecilliores vi ac metu\npremere. Nam provincias spoliari et nummarium tribunal audita utrimque licitatione alteri\naddici non mirum, quoniam, quae emeris, vendere gentium ius est !\nSed longius nos impetus evehit provocante materia ; itaque sic finiamus, ne in nostro\nsaeculo culpa subsidat. Hoc maiores nostri questi sunt, hoc nos querimur, hoc posteri nostri\nquerentur, eversos mores, regnare nequitiam, in deterius res humanas et omne nefas labi. At\nista eodem stant loco stabuntque, paulum dumtaxat ultra aut citra mota, ut fluctus, quos\naestus accedens longius extulit, recedens interiore litorum vestigio tenuit.\nNunc in adulteria magis quam in alia peccabitur, abrumpetque frenos pudicitia ; nunc\nconviviorum vigebit furor et foedissimum patrimoniorum exitium, culina ; nunc cultus\ncorporum nimius et formae cura prae se ferens animi deformitatem ; nunc in petulantiam et\naudaciam erumpet male dispensata libertas ; nunc in crudelitatem\nprivatam ac publicam ibitur bellorumque civilium insaniam, qua omne sanctum ac sacrum\nprofanetur ; habebitur aliquando ebrietati honor, et plurimum meri cepisse virtus erit.\nNon expectant uno loco vitia, sed mobilia et inter se dissidentia tumultuantur, pellunt\nin vicem fuganturque ; ceterum idem semper de nobis pronuntiare debebimus, malos esse nos,\nmalos fuisse, â€” invitus adiciam, et futuros esse.\nErunt homicidae, tyranni, fures, adulteri, raptores, sacrilegi, proditores ; infra omnia\nista ingratus est, nisi quod omnia ista ab ingrato sunt, sine quo vix ullum magnum facinus\nadcrevit. Hoc tu cave tamquam maximum crimen ne admittas ; ignosce tamquam levissime, si\nadmissum est. Haec est enim iniuriae summa : beneficium perdidisti. Salvum est enim tibi ex\nillo, quod est optimum : dedisti.\nQuemadmodum autem curandum est, ut in eos potissimum beneficia conferamus, qui grate\nresponsuri erunt, ita quaedam, etiam si male de illis sperabitur, faciemus tribuemusque, non\nsolum si iudicabimus ingratos fore, sed si sciemus fuisse. Tamquam si filios alicui\nrestituere potero magno periculo liberatos sine ullo meo, non dubitabo. Dignum etiam\nimpendio sanguinis mei tuebor et in partem discriminis veniam ; indignum\nsi eripere latronibus potero clamore sublato, salutarem vocem homini non pigebit emittere.\nSequitur, ut dicamus, quae beneficia danda sint et quemadmodum. Primum demus necessaria,\ndeinde utilia, deinde iucunda, utique mansura. Incipiendum est autem a necessariis ; aliter\nenim ad animum pervenit, quod vitam continet, aliter, quod exornat aut instruit. Potest in\neo aliquis fastidiosus esse aestimator, quo facile cariturus est, de quo dicere licet : \"\nRecipe, non desidero ; meo contentus sum.\" Interim non reddere tantum libet, quod acceperis,\nsed abicere.\nEx his, quae necessaria sunt, quaedam primum obtinent locum, sine quibus non possumus\nvivere, quaedam secundum, sine quibus non debemus, quaedam tertium, sine quibus nolumus.\nPrima huius notae sunt : hostium manibus eripi et tyrannicae irae et proscriptioni et\naliis periculis, quae varia et incerta humanam vitam obsident. Quidquid horum discusserimus,\nquo maius ac terribilius erit, hoc maiorem inibimus gratiam ; subit enim cogitatio, quantis\nsint liberati malis, et lenocinium est muneris antecedens metus. Nec tamen ideo debemus\ntardius quemquam servare, quam possumus, ut muneri nostro timor imponat pondus.\nProxima ab his sunt, sine quibus possumus quidem vivere, sed ut mors\npotior sit, tamquam libertas et pudicitia et mens bona. Post haec habebimus coniunctione ac\nsanguine usuque et consuetudine longa cara, ut liberos, coniuges, penates, cetera, quae\nusque eo animus sibi applicuit, ut ab illis quam vita divelli gravius existimet.\nSubsecuntur utilia, quorum varia et lata materia est ; hic erit pecunia non superfluens\nsed ad sanum modum habendi parata ; hic erit honor et processus ad altiora tendentium ; nec\nenim utilius quicquam est quam sibi utilem fieri. Iam cetera ex abundanti veniunt delicatos\nfactura. In his sequemur, ut opportunitate grata sint, ut non vulgaria, quaeque aut pauci\nhabuerint aut pauci intra hanc aetatem aut hoc modo, quae, etiam si natura pretiosa non\nsunt, tempore aut loco fiant.\nVideamus, quid oblatum maxime voluptati futurum sit, quid frequenter occursurum habenti,\nut totiens nobiscum quotiens cum illo sit. Utique cavebimus, ne munera supervacua mittamus,\nut feminae aut seni arma venatoria, ut rustico libros, ut studiis ac litteris dedito retia.\nAeque ex contrario circumspiciemus, ne, dum grata mittere volumus, suum\ncuique morbum exprobratura mittamus, sicut ebrioso vina et valetudinario medicamenta.\nMaledictum enim incipit esse, non munus, in quo vitium accipientis adgnoscitur.\nSi arbitrium dandi penes nos est, praecipue mansura quaeremus, ut quam minime mortale\nmunus sit. Pauci enim sunt tam grati, ut, quid acceperint, etiam si non vident, cogitent.\nIngratos quoque memoria cum ipso munere incurrit, ubi ante oculos est et oblivisci sui non\nsinit, sed auctorem suum ingerit et inculcat. Eo quidem magis duratura quaeramus, quia\nnumquam admonere debemus ; ipsa res evanescentem memoriam excitet.\nLibentius donabo argentum factum quam signatum ; libentius statuas quam vestem et quod\nusus brevis deterat. Apud paucos post rem manet gratia ; plures sunt, apud quos non diutius\nin animo sunt donata, quam in usu. Ego, si fieri potest, consumi munus meum nolo ; extet,\nhaereat amico meo, convivat.\nNemo tam stultus est, ut monendus sit, ne cui gladiatores aut venationem iam munere edito\nmittat et vestimenta aestiva bruma, hiberna solstitio. Sit in beneficio sensus communis ;\ntempus, locum observet, personas, quia momentis quaedam grata et\ningrata sunt. Quanto acceptius est, si id damus, quod quis non habet, quam cuius copia\nabundat, quod diu quaerit nec invenit, quam quod ubique visurus est !\nMunera non tam pretiosa quam rara et exquisita sint, quae etiam apud divitem sui locum\nfaciant, sicut gregalia quoque poma et post paucos dies itura in fastidium delectant, si\nprovenere maturius. Illa quoque non erunt sine honore, quae aut nemo illis alius dedit aut\nnos nulli alii.\nAlexandro Macedoni, cum victor Orientis animos supra humana tolleret. Corinthii per\nlegatos gratulati sunt et civitate illum sua donaverunt. Cum risisset hoc Alexander officii\ngenus, unus ex legatis : \" Nulli,\" inquit, \" civitatem umquam dedimus alii quam tibi et\nHerculi.\"\nLibens accepit non dilutum honorem et legatos invitatione aliaque humanitate prosecutus\ncogitavit, non qui sibi civitatem darent, sed cui dedissent ; et homo gloriae deditus, cuius\nnec naturam nec modum noverat. Herculis Liberique vestigia sequens ac ne ibi quidem\nresistens, ubi illa defecerant, ad socium honoris sui respexit a dantibus, tamquam caelum,\nquod mente vanissima complectebatur, teneret, quia Herculi aequabatur\n!\nQuid enim illi simile habebat vesanus adulescens, cui pro virtute erat felix temeritas ?\nHercules nihil sibi vicit; orbem terrarum transivit non concupiscendo, sed iudicando, quid\nvinceret, malorum hostis, bonorum vindex, terrarum marisque pacator. At hic a pueritia latro\ngentiumque vastator, tam hostium pernicies quam amicorum, qui summum bonum duceret terrori\nesse cunctis mortalibus, oblitus non ferocissima tantum, sed ignavissima quoque animalia\ntimeri ob malum virus.\nAd propositum nunc revertamur. Beneficium si qui quibuslibet dat, nulli gratum est ; nemo\nse stabularii aut cauponis hospitem iudicat nec convivam dantis epulum, ubi dici potest : \"\nQuid enim in me contulit ? Nempe hoc, quod et in illum vix bene notum sibi et in illum etiam\ninimicum ac turpissimum hominem. Numquid enim me dignum iudicavit ? Morbo suo morem gessit !\n\" Quod voles gratum esse, rarum effice; quivis patitur sibi imputari.\nNemo haec ita interpretetur, tamquam reducam liberalitatem et frenis artioribus reprimam\n; illa vero, in quantum libet, exeat, sed eat, non erret. Licet ita largiri, ut unusquisque,\netiam si cum multis accepit, in populo se esse non putet.\nNemo non habeat aliquam familiarem notam, per quam speret se propius admissum. Dicat : \"\nAccepi idem, quod ille, sed ultro. Accepi, quod ille, sed ego intra breve tempus, cum ille\ndiu meruisset. Sunt, qui idem habeant, sed non eisdem verbis datum, non eadem comitate\ntribuentis. Ille accepit, cum rogasset ; ego non rogaram. Ille accepit, sed facile\nredditurus, sed cuius senectus et libera orbitas magna promittebat ; mihi plus dedit,\nquamvis idem dederit, quia sine spe recipiendi dedit.\"\nQuemadmodum meretrix ita inter multos se dividet, ut nemo non aliquod signum familiaris\nanimi ferat, ita, qui beneficia sua amabilia esse vult, excogitet, quomodo et multi\nobligentur et tamen singuli habeant aliquid, quo se ceteris praeferant.\nEgo vero beneficiis non obicio moras ; quo plura maioraque fuerint, plus adferent laudis.\nAt sit iudicium ; neque enim cordi esse cuiquam possunt forte ac temere data.\nQuare si quis existimat nos, cum ista praecipimus, benignitatis fines introrsus referre\net illi minus laxum limitem aperire, ne perperam monitiones nostras exaudivit. Quam enim virtutem magis veneramur ? Cui magis stimulos addimus ? Quibusve tam convenit haec\nadhortatio quam nobis societatem generis humani sancientibus ?\nQuid ergo est ? Cum sit nulla honesta vis animi, etiam si a recta voluntate incepit, nisi\nquam virtutem modus fecit, veto liberalitatem nepotari. Tunc iuvat accepisse beneficium et\nsupinis quidem manibus, ubi illud ratio ad dignos perducit, non quolibet casus et consilii\nindigens impetus defert ; quod ostentare libet et inscribere sibi.\nBeneficia tu vocas, quorum auctorem fateri pudet ? At illa quanto gratiora sunt quantoque\nin partem interiorem animi numquam exitura descendunt, cum delectant cogitantem magis a quo,\nquam quid acceperis ?\nCrispus Passienus solebat dicere quorundam se iudicium malle quam beneficium, quorundam\nbeneficium malle quam iudicium, et subiciebat exempla. \" Malo,\" aiebat, \" divi Augusti\niudicium, malo Claudii beneficium.\" Ego vero nullius puto expetendum esse beneficium, cuius\nvile iudicium est.\nQuid ergo ? Non erat accipiendum a Claudio, quod dabatur ? Erat, sed sicut a fortuna,\nquam scires posse statim malam fieri. Quid ista inter se mixta dividimus\n? Non est beneficium, cui deest pars optima, datum esse iudicio : alioqui pecunia ingens, si\nnon ratione nec recta voluntate donata est, non magis beneficium est quam thesaurus. Multa\nsunt autem, quae oportet accipere nec debere.\nInspiciamus, Liberalis virorum optime, id quod ex priore parte adhuc superest,\nquemadmodum dandum sit beneficium ; cuius rei expeditissimam videor monstraturus viam : sic\ndemus, quomodo vellemus accipere.\nAnte omnia libenter, cito, sine ulla dubitatione. Ingratum est beneficium, quod diu inter\ndantis manus haesit, quod quis aegre dimittere visus est et sic dare, tamquam sibi eriperet.\nEtiam si quid intervenit morae, evitemus omni modo, ne deliberasse videamur; proximus est a\nnegante, qui dubitavit, nullamque iniit gratiam. Nam eum in beneficio iucundissima sit\ntribuentis voluntas, quia nolentem se tribuisse ipsa cunctatione testatus est, non dedit sed\nadversus ducentem male retinuit ; multi autem sunt, quos liberales facit frontis infirmitas.\nGratissima sunt beneficia parata, facilia, occurrentia, ubi nulla mora fuit nisi in\naccipientis verecundia. Optimum est antecedere desiderium cuiusque,\nproximum sequi. Illud melius, occupare ante quam rogemur, quia, cum homini probo ad rogandum\nos concurrat et suffundatur rubor, qui hoc tormentum remittit, multiplicat munus suum.\nNon tulit gratis, qui, cum rogasset, accepit, quoniam quidem, ut maioribus nostris\ngravissimis viris visum est, nulla res carius constat, quam quae precibus empta est. Vota\nhomines parcius facerent, si palam facienda essent ; adeo etiam deos, quibus honestissime\nsupplicamus, tacite malumus et intra nosmet ipsos precari.\nMolestum verbum est, onerosum, demisso vultu dicendum, rogo. Huius facienda est gratia\namico et quemcumque amicum sis promerendo facturus ; properet licet, sero beneficium dedit,\nqui roganti dedit. Ideo divinanda cuiusque voluntas et, cum intellecta est, necessitate\ngravissima rogandi liberanda est; illud beneficium iucundum victurum in animo scias, quod\nobviam venit.\nSi non contigit praevenire, plura rogantis verba intercidamus ; ne rogati videamur sed\ncertiores facti, statim promittamus facturosque nos, etiam antequam interpellemur, ipsa\nfestinatione approbemus. Quemadmodum in aegris opportunitas cibi salutaris est et aqua tempestive data remedii locum obtinuit, ita, quamvis leve et vulgare\nbeneficium est, si praesto fuit, si proximam quamque horam non perdidit, multum sibi adicit\ngratiamque pretiosi sed lenti et diu cogitati muneris vincit. Qui tam parate facit, non est\ndubium, quin libenter faciat ; itaque laetus facit et induit sibi animi sui vultum.\nIngentia quorundam beneficia silentium aut loquendi tarditas imitata gravitatem et\ntristitiam corrupit, cum promitterent vultu negantium. Quanto melius adicere bona verba\nrebus bonis et praedicatione humana benignaque commendare, quae praestes !\nUt ille se castiget, quod tardior in rogando fuit, adicias licet familiarem querellam : \"\nIrascor tibi, quod, cum aliquid desiderasses, non olim scire me voluisti, quod tam\ndiligenter rogasti, quod quemquam adhibuisti. Ego vero gratulor mihi, quod experiri animum\nmeum libuit ; postea, quidquid desiderabis, tuo iure exiges ; semel rusticitati tuae\nignoscitur.\"\nSic efficies, ut animum tuum pluris aestimet quam illud, quidquid est, ad quod petendum\nvenerat. Tune est summa virtus tribuentis, tunc benignitas, ubi ille, qui discessit, dicet\nsibi : \" Magnum hodie lucrum feci; malo, quod illum talem inveni, quam si multiplicatum hoc\nad me, de quo loquebar, alia via pervenisset; huic eius animo numquam\nparem gratiam referam.\"\nAt plerique sunt, qui beneficia asperitate verborum et supercilio in odium adducunt eo\nsermone usi, ea superbia, ut impetrasse paeniteat. Aliae deinde post rem promissam secuntur\nmorae ; nihil autem est acerbius, quam ubi quoque, quod\nimpetrasti, rogandum est.\nRepraesentanda sunt beneficia, quae a quibusdam accipere difficilius est quam impetrare.\nHic rogandus est, ut admoneat, ille, ut consummet ; sic unum munus per multorum manus\nteritur, ex quo gratiae minimum apud promittentem remanet, quia auctori detrahit, quisquis\npost illum rogandus est.\nHoc itaque curae habebis, si grate aestimari, quae praestabis, voles, ut beneficia tua\ninlibata, ut integra ad eos, quibus promissa sunt, perveniant, sine ulla, quod aiunt,\ndeductione. Nemo illa intercipiat, nemo detineat ; nemo in eo, quod daturus es, gratiam suam\nfacere potest, ut non tuam minuat.\nNihil aeque amarum quam diu pendere; aequiore quidam animo ferunt praecidi spem suam quam\ntrahi. Plerisque autem hoc vitium est ambitione prava differendi promissa, ne minor sit\nrogantium turba, quales regiae potentiae ministri sunt, quos delectat\nsuperbiae suae longum spectaculum, minusque se iudicant posse, nisi diu multumque singulis,\nquid possint, ostenderint. Nihil confestim, nihil semel faciunt; iniuriae illorum\npraecipites, lenta beneficia sunt.\nQuare verissimum existima, quod ille comicus dixit : Quid ? tu non intellegistantum te gratiae demere, quantum morae adicis ? Inde illae voces,\nquas ingenuus dolor exprimit : \" Fac, si quid facis \" et: \" Nihil tanti est ; malo mihi iam\nneges.\" Ubi in taedium adductus animus incipit beneficium odisse, dum expectat, potest ob id\ngratus esse ?\nQuemadmodum acerbissima crudelitas est, quae trahit poenam, et misericordiae genus est\ncito occidere, quia tormentum ultimum finem sui secum adfert, quod antecedit tempus, maxima\nventuri supplicii pars est, ita maior est muneris gratia, quo minus diu pependit. Est enim\netiam bonarum rerum sollicita expectatio, et eum plurima beneficia remedium alicuius rei\nadferant, qui aut diutius torqueri patitur, quem protinus potest liberare, aut tardius\ngaudere, beneficio suo manus adfert.\nOmnis benignitas properat, et proprium est libenter facientis cito facere ; qui tarde et\ndiem de die extrahens profuit, non ex animo fecit. Ita duas res maximas perdidit, et tempus\net argumentum amicae voluntatis ; tarde velle nolentis est.\nIn omni negotio. Liberalis, non minima portio est, quomodo quidque aut dicatur aut fiat.\nMultum celeritas adiecit, multum abstulit mora. Sicut in telis eadem ferri vis est, sed\ninfinitum interest, utrum excusso lacerto torqueantur an remissa manu effluant, gladius idem\net stringit et transforat, quam presso articulo venerit, refert, ita idem est, quod datur, sed interest, quomodo detur.\nQuam dulce, quam pretiosum est, si gratias sibi agi non est passus, qui dedit, si\ndedisse, dum dat, oblitus est ! Nam corripere eum, cui cum maxime aliquid praestes, dementia\nest et inserere contumeliam meritis. Itaque non sunt exasperanda beneficia nec quicquam\nillis triste miscendum. Etiam si quid erit, de quo velis admonere, aliud tempus eligite.\nFabius Verrucosus beneficium ab homine dure aspere datum panem lapidosum vocabat, quem\nesurienti accipere necessarium sit, esse acerbum.\nTi. Caesar rogatus a Nepote Mario praetorio, ut aeri alieno eius succurreret, edere illum\nsibi nomina creditorum iussit ; hoc non est donare sed creditores convocare. Cum edita\nessent, scripsit Nepoti iussisse se pecuniam solvi adiecta contumeliosa admonitione.\nEffecit, ut Nepos nec aes alienum haberet nec benefidum; liberavit\nillum a creditoribus, sibi non obligavit. Aliquid Tiberius secutus est ;\nputo, noluit plures esse, qui idem rogaturi concurrerent. Ista fortasse efficax ratio\nfuerit ad hominum improbas cupiditates pudore reprimendas, beneficium vero danti tota alia\nsequenda est via. Omni genere, quod des, quo sit acceptatius, adornandum est. Hoc vero non\nest beneficium dare, deprehendere est.\nEt ut in transitu de hac quoque parte dicam, quid sentiam, ne principi quidem satis\ndecorum est donare ignominiae causa. \" Tamen,\" inquit, \" effugere Tiberius ne hoc quidem\nmodo, quod vitabat, potuit ; nam aliquot postea, qui idem rogarent, inventi sunt, quos omnes\niussit reddere in senatu aeris alieni causas, et ita illis certas summas dedit.\" Non est\nillud liberalitas, censura est.\nAuxilium est, principale tributum est ; beneficium non est, cuius sine rubore meminisse\nnon possum. Ad iudicem missus sum ; ut impetrarem, causam dixi.\nPraecipiunt itaque omnes auctores sapientiae quaedam beneficia palam danda, quaedam\nsecreto. Palam, quae consequi gloriosum, ut militaria dona, ut honores et quidquid aliud\nnotitia pulchrius fit;\nrursus, quae non producunt nec honestiorem faciunt, sed succurrunt infirmitate egestati, ignominiae, tacite danda sunt, ut nota sint solis, quibus\nprosunt.\nInterdum etiam ipse, qui iuvatur, vel fallendus est, ut habeat nec, a quo acceperit, sciat.\nArcesilan aiunt amico pauperi et paupertatem suam dissimulanti, aegro autem et ne hoc quidem\nconfitenti deesse sibi in sumptum ad necessarios usus, clam succurrendum iudicasse ; pulvino\neius ignorantis sacculum subiecit, ut homo inutiliter verecundus, quod desiderabat,\ninveniret potius quam acciperet.\n\" Quid ergo ? ille nesciet, a quo acceperit ? \" Primum nesciat, si hoc ipsum beneficii\npars est ; deinde multa alia faciam, multa tribuam, per quae intellegat et illius auctorem ;\ndenique ille nesciet accepisse se, ego sciam me dedisse. \" Parum est,\" inquis. Parum, si\nfenerare cogitas ; sed si dare, quo genere accipienti maxime profuturum erit, dabis.\nContentus eris te teste ; alioqui non bene facere delectat sed videri bene fecisse.\n\" Volo utique sciat.\" Debitorem quaeris. \" Volo utique sciat.\" Quid ? si illi utilius est\nnescire, si honestius, si gratius, non in aliam partem abibis ? \" Volo sciat.\" Ita tu hominem non servabis in tenebris ?\nNon nego, quotiens patitur res, respiciendum gaudium ex accipientis voluntate ; sin\nadiuvari illum et oportet et pudet, si, quod praestamus, offendit, nisi absconditur,\nbeneficium in acta non mitto. Quidni ? ego illi non sum iudicaturus me dedisse, cum inter\nprima praecepta ac maxime necessaria sit, ne umquam exprobrem, immo ne admoneam quidem. Haec\nenim beneficii inter duos lex est : alter statim oblivisci debet dati, alter accepti\nnumquam.\nLacerat animum et premit frequens meritorum commemoratio. Libet exclamare, quod ille\ntriumvirali proscriptione servatus a quodam Caesaris amico exclamavit, cum superbiam eius\nferre non posset : \" Redde me Caesari! \" Quousque dices : \" Ego te servavi, ego eripui morti\n\" ? Istud, si meo arbitrio memini, vita est ; si tuo, mors est. Nihil tibi debeo, si me\nservasti, ut haberes, quem ostenderes. Quousque me circumducis ? Quousque oblivisci fortunae\nmeae non sinis ? Semel in triumpho ductus essem! Non est dicendum, quid tribuerimus ;\nqui admonet, repetit. Non est instandum, non est memoria renovanda, nisi ut aliud dando\nprioris admoneas. Ne aliis quidem narrare debemus ; qui dedit\nbeneficium, taceat, narret, qui accepit. Dicetur enim, quod illi ubique iactanti beneficium\nsuum. \" Non negabis,\" inquit, \" te recepisse \" ; et cum respondisset : \" Quando ? \" \" Saepe\nquidem,\" inquit, \" et multis locis, id est, quotiens et ubicumque narrasti.\"\nQuid opus est eloqui, quid alienum occupare officium ? Est, qui istud facere honestius\npossit, quo narrante et hoc laudabitur, quod ipse non narras. Ingratum me iudicas, si istud\nte tacente nemo sciturus est ! Quod adeo non est committendum, ut etiam, si quis coram nobis\nnarrabit, respondendum sit : \" Dignissimus quidem ille est maioribus beneficiis, sed ego\nmagis velle me scio omnia illi praestare quam adhuc praestitisse \" ; et haec ipsa non\nverniliter nec ea figura, qua quidam reiciunt, quae magis ad se volunt adtrahere.\nDeinde adicienda omnis humanitas. Perdet agricola, quod sparsit, si labores suos\ndestituit in semine; multa cura sata perducuntur ad segetem ; nihil in fructum pervenit,\nquod non a primo usque ad extremum aequalis cultura prosequitur. Eadem beneficiorum\ncondicio est.\nNumquid ulla maiora possunt esse, quam quae in liberos patres\nconferunt ? Haec tamen irrita sunt, si in infantia deserantur, nisi longa pietas munus suum\nnutrit. Eadem ceterorum beneficiorum condicio est : nisi illa adiuveris, perdes; parum est\ndedisse, fovenda sunt. Si gratos vis habere, quos obligas, non tantum des oportet beneficia,\nsed ames. Praecipue, ut dixi, pareamus auribus ; admonitio taedium facit, exprobratio odium.\nNihil aeque in beneficio dando vitandum est quam superbia. Quid opus arrogantia vultus,\nquid tumore verborum? Ipsa res te extollit. Detrahenda est inanis iactatio; res loquentur\nnobis tacentibus. Non tantum ingratum, sed invisum est beneficium superbe datum.\nC. Caesar dedit vitam Pompeio Penno, si dat, qui non aufert ; deinde absoluto et agenti\ngratias porrexit osculandum sinistrum pedem. Qui excusant et negant id insolentiae causa\nfactum, aiunt socculum auratum, immo aureum, margaritis distinctum ostendere eum voluisse.\nIta prorsus : quid hic contumeliosum est, si vir consularis aurum et margaritas osculatus\nest alioquin nullam partem in corpore eius electurus, quam purius oscularetur ?\nHomo natus in hoc, ut mores liberae civitatis Persica servitute mutaret, parum iudicavit,\nsi senator, senex, summis usus honoribus in conspectu principum supplex sibi eo more iacuisset, quo hostes victi hostibus iacuere ; invenit aliquid\ninfra genua, quo libertatem detruderet ! Non hoc est rem publicam calcare, et quidem, licet\nid aliquis non putet ad rem pertinere, sinistro pede ? Parum enim foede furioseque insolens\nfuerat, qui de capite consularis viri soccatus audiebat, nisi in os senatoris ingessisset\nimperator epigros suos !\nO superbia, magnae fortunae stultissimum malum ! Ut a te nihil accipere iuvat ! Ut omne\nbeneficium in iniuriam convertis! Ut\nte omnia dedecent ! Quoque altius te sublevasti, hoc depressior es ostendisque tibi non\ndatum adgnoscere ista bona, quibus tantum inflaris ; quidquid das, corrumpis.\nLibet itaque interrogare, quid se tanto opere resupinet, quid vultum habitumque oris\npervertat, ut malit personam habere quam faciem ? Iucunda sunt, quae humana fronte, certe\nleni placidaque tribuuntur, quae cum daret mihi superior, non exultavit supra me, sed quam\npotuit benignissimus fuit descenditque in aequum et detraxit muneri suo pompam, sic observavit idoneum tempus, ut in occasione potius emam\nin necessitate succurreret.\nUno modo istis persuadebimus, ne beneficia sua insolentia perdant, si ostenderimus non\nideo videri maiora, quod tumultuosius data sunt ; ne ipsos quidem ob\nid cuiquam posse maiores videri; vanam esse superbiae magnitudinem et quae in odium etiam\namanda perducat.\nSunt quaedam nocitura impetrantibus, quae non dare sed negare beneficium est ;\naestimabimus itaque utilitatem potius quam voluntatem petentium. Saepe enim noxia\nconcupiscimus, nec dispicere, quam perniciosa sunt, licet, quia iudicium interpellat\nadfectus ; sed cum subsedit cupiditas, cum impetus ille flagrantis animi, qui consilium\nfugat, cecidit, detestamur perniciosos malorum munerum auctores.\nUt frigidam aegris negamus et lugentibus ac sibi iratis ferrum, ut amentibus, quidquid\ncontra se usurus ardor petit, sic omnino, quae nocitura sunt, impense ac summisse,non numquam etiam\nmiserabiliter rogantibus perseverabimus non dare. Cum initia beneficiorum suorum spectare\ntum etiam exitus decet et ea dare, quae non tantum accipere, sed etiam accepisse delectet.\nMulti sunt, qui dicant :\n\" Scio hoc illi non profuturum, sed quid faciam ? Rogat, resistere precibus eius non\npossum ; viderit : de se, non de me queretur.\" Falsum est : immo de te et merito quidem; cum\nad mentem bonam redierit, cum accessio illa, quae animum inflammabat, remiserit, quidni eum oderit, a quo in damnum ac periculum suum adiutus est ?\nExorari in perniciem rogantium saeva bonitas est. Quemadmodum pulcherrimum opus est etiam\ninvitos nolentesque servare, ita rogantibus pestifera largiri blandum et adfabile odium est.\nBeneficium demus, quod in usu magis ac magis placeat, quod numquam in malum vertat. Pecuniam\nnon dabo, quam numeraturum adulterae sciam, nec in societate turpis facti aut consilii\ninveniar ; si potero, revocabo, si minus, non adiuvabo scelus.\nSive illum ira, quo non debebit, impellet, sive ambitionis calor abducet a tutis, in\nnullum malum vires a me sumere ipso1 patiar nec committam, ut possit quandoque dicere : \"\nIlle amando me occidit.\" Saepe nihil interest inter amicorum munera et hostium vota;\nquidquid illi accidere optant, in id horum intempestiva indulgentia impellit atque instruit.\nQuid autem turpius quam quod evenit frequentissime, ut nihil intersit inter odium et\nbeneficium ?\nNumquam in turpitudinem nostram reditura tribuamus. Cum summa amicitiae sit amicum sibi\naequare, utrique simul consulendum est. Dabo egenti, sed ut ipse non egeam ; succurram\nperituro, sed ut ipse non peream, nisi si futurus ero magni hominis aut\nmagnae rei merces.\nNullum beneficium dabo, quod turpiter peterem. Nec exiguum dilatabo nec magna pro parvis\naccipi patiar ; nam ut qui, quod dedit, imputat, gratiam\ndestruit, ita qui, quantum det, ostendit, munus suum commendat, non exprobrat.\nRespiciendae sunt cuique facultates suae viresque, ne aut plus praestemus, quam possumus,\naut minus. Aestimanda est eius persona, cui damus ; quaedam enim minora sunt, quam ut exire\na magnis viris debeant, quaedam accipiente maiora sunt. Utriusque itaque personam confer et\nipsum inter illas, quod donabis, examina, numquid aut danti grave sit aut parum, numquid\nrursus, qui accepturus est, aut fastidiat aut non capiat.\nUrbem cuidam Alexander donabat, vesanus et qui nihil animo nisi grande conciperet. Cum\nille, cui donabatur, se ipse mensus tanti muneris invidiam refugisset dicens non convenire\nfortunae suae : \" Non quaero,\" inquit, \" quid te accipere deceat, sed quid me dare.\" Animosa\nvox videtur et regia, cum sit stultissima. Nihil enim per se quemquam decet ; refert, qui\ndet, cui, quando, quare, ubi, et cetera, sine quibus facti ratio non\nconstabit.\nTumidissimum animal ! Si illum accipere hoc non decet, nec te dare; habetur personarum ac\ndignitatium portio et, cum sit ubique virtus modus, aeque peccat, quod excedit, quam quod\ndeficit. Liceat istud sane tibi et te in tantum fortuna sustulerit, ut congiaria tua urbes\nsint (quas quanto maioris animi fuit non capere quam spargere !) : est tamen aliquis minor,\nquam in sinu eius condenda sit civitas !\nAb Antigono Cynicus petit talentum; respondit plus esse, quam quod Cynicus petere\ndeberet. Repulsus petit denarium; respondit minus esse, quam quod regem deceret dare. \"\nTurpissima eiusmodi cavillatio est ; invenit, quomodo neutrum daret. In denario regem, in\ntalento Cynicum respexit, eum posset et denarium tamquam Cynico dare et talentum tamquam\nrex. Ut sit aliquid maius, quam quod Cynicus accipiat, nihil tam exiguum est, quod non\nhoneste regis humanitas tribuat.\"\nSi me interrogas, probo ; est enim intolerabilis res poscere nummos et contemnere.\nIndixisti pecuniae odium; hoc professus es, hanc personam induisti : agenda est.\nIniquissimum est te pecuniam sub gloria egestatis adquirere.\nAdspicienda ergo non minus sua cuique persona est quam eius, de quo iuvando quis cogitat.\nVolo Chrysippi nostri uti similitudine de pilae lusu, quam cadere non est dubium aut\nmittentis vitio aut excipientis ; tum cursum suum servat, ubi inter manus utriusque apte ab\nutroque et iactata et excepta versatur. Necesse est autem lusor bonus aliter illam conlusori\nlongo, aliter brevi mittat. Eadem beneficii ratio est. Nisi utrique personae, dantis et\naccipientis, aptatur, nec ab hoc exibit nec ad illum perveniet, ut debet.\nSi cum exercitato et docto negotium est, audacius pilam mittemus ; utcumque enim venerit,\nmanus illam expedita et agilis repercutiet ; si cum tirone et indocto, non tam rigide nec\ntam excusse sed languidius et in ipsam eius derigentes manum remisse occurremus. Idem\nfaciendum est in beneficiis ; quosdam doceamus et satis iudicemus, si conantur, si audent,\nsi volunt.\nFacimus autem plerumque ingratos et, ut sint, favemus, tamquam ita demum magna sint\nbeneficia nostra, si gratia illis referri non potuit ; ut malignis lusoribus propositum est\nconlusorem traducere, cum damno scilicet ipsius lusus, qui non potest,\nnisi consentitur, extendi.\nMulti sunt tam pravae naturae, ut malint perdere, quae praestiterunt, quam videri\nrecepisse, superbi et imputatores. Quanto melius quantoque humanius id agere, ut illis\nquoque partes suae constent, et favere, ut gratia sibi referri possit, benigne omnia\ninterpretari, gratias agentem non aliter, quam si referat, audire, praebere se facilem ad\nhoc, ut, quem obligavit, etiam exsolvi velit !\nMale audire solet fenerator, si acerbe exigit, aeque, si in recipiendo tardus ac\ndifficilis moras quaerit. Beneficium tam recipiendum est quam non exigendum. Optimus ille,\nqui facile dedit, numquam exegit, reddi gavisus est, bona fide, quid praestitisset, oblitus,\nqui accipientis animo recepit.\nQuidam non tantum dant beneficia superbe, sed etiam accipiunt, quod non est committendum.\nIam enim transeamus ad alteram partem tractaturi, quomodo se gerere homines in accipiendis\nbeneficiis debeant. Quodcumque ex duobus constat officium, tantundem ab utroque exigit.\nQualis pater esse debeat, eum inspexeris, scies non minus operis illic superesse, ut\ndispicias, qualem esse oporteat filium ; sunt aliquae partes mariti, sed non minores uxoris.\nIn vicem ista, quantum exigunt, praestant et parem desiderant\nregulam, quae, ut ait Hecaton, difficilis est ; omne enim honestum in arduo est, etiam quod\nvicinum honesto est ; non enim tantum fieri debet, sed ratione fieri. Hac duce per totam\nvitam eundum est, minima maximaque ex huius consilio gerenda; quomodo haec suaserit, dandum.\nHaec autem hoc primum censebit non ab omnibus accipiendum. A quibus ergo accipiemus ? Ut\nbreviter tibi respondeam : ab his, quibus dedissemus.\nVideamus, num etiam maiore dilectu quaerendus est, cui debeamus, quam cui praestemus. Nam\nut non sequantur ulla incommoda (secuntur autem plurima), grave tamen tormentum est debere,\ncui nolis ; contra iucundissimum ab eo accepisse beneficium, quem amare etiam post iniuriam\npossis, ubi amicitiam alioqui iucundam causa fecit et iustam. Illud vero homini verecundo et\nprobo miserrimum est, si eum amare oportet, quem non iuvat.\nTotiens admoneam necesse est non loqui me de sapientibus, quos, quidquid oportet, et\niuvat, qui animum in potestate habent et legem sibi, quam volunt, dicunt, quam dixerunt,\nservant, sed de imperfectis hominibus honestam viam sequi volentibus, quorum adfectus saepe\ncontumaciter parent. Itaque eligendum est, a quo beneficium accipiam ;\net quidem diligentius quaerendus beneficii quam pecuniae creditor. Huic enim reddendum\nest, quantum accepi, et, si reddidi, solutus sum ac liber ; at illi et plus solvendum est,\net nihilo minus etiam relata gratia cohaeremus ; debeo enim, cum reddidi, rursus incipere,\nmanetque amicitia ; et ut in amicitiam non\nreciperem indignum, sic ne in beneficiorum quidem sacratissimum ius, ex quo amicitia oritur.\n\" Non semper,\" inquit, \" mihi licet dicere : ' nolo '; aliquando beneficium accipiendum\nest et invito. Dat tyrannus crudelis et iracundus, qui munus suum fastidire te iniuriam\niudicaturus est : non accipiam ? Eodem loco latronem pone, piratam, regem animum latronis ac\npiratae habentem. Quid faciam ? Parum dignus est, cui debeam ?\n\" Cum eligendum dico, cui debeas, vim maiorem et metum excipio, quibus adhibitis electio\nperit. Si liberum est tibi, si arbitrii tui est, utrum velis an non, id apud te ipse\nperpendes ; si necessitas tollit arbitrium, scies te non accipere, sed parere. Nemo id\naccipiendo obligatur, quod illi repudiare non licuit ; si vis scire,\nan velim, effice, ut possim nolle. \" Vitam tamen tibi dedit !\n\" Non refert, quid sit, quod datur, nisi a volente, nisi volenti datur ; si servasti me,\nnon ideo servator es. Venenum aliquando pro remedio fuit ; non ideo numeratur inter\nsalubria. Quaedam prosunt nec obligant. Tuber quidam tyranni gladio divisit, qui ad\noccidendum eum venerat ; non ideo illi tyrannus gratias egit. quod rem, quam medicorum manus\nreformidaverant, nocendo sanavit.\nVides non esse magnum in ipsa re momentum, quoniam non videtur dedisse beneficium, qui a\nmalo animo profuit ; casus enim beneficium est, hominis iniuria. Leonem in amphitheatro\nspectavimus, qui unum e bestiariis agnitum, cum quondam eius fuisset magister, protexit ab\nimpetu bestiarum. Num ergo beneficium est ferae auxilium ? Minime, quia nec voluit facere\nnec faciendi animo fecit.\nQuo loco feram posui, tyrannum pone ; et hic vitam dedit et illa, nec hic nec illa\nbeneficium. Quia non est beneficium accipere cogi, non est beneficium debere, cui nolis.\nAnte des oportet mihi arbitrium mei, deinde beneficium.\nDisputari de M. Bruto solet, an debuerit accipere ab divo Iulio vitam, cum occidendum eum\niudicaret.\nQuam rationem in occidendo secutus sit, alias tractabimus ; mihi enim, cum vir magnus in\naliis fuerit, in hac re videtur vehementer errasse nec ex institutione Stoica se egisse. Qui\naut regis nomen extimuit, cum optimus civitatis status sub rege iusto sit, aut ibi speravit\nlibertatem futuram, ubi tam magnum praemium erat et imperandi et serviendi, aut existimavit\ncivitatem in priorem formam posse revocari amissis pristinis moribus futuramque ibi\naequalitatem civilis iuris et staturas suo loco leges, ubi viderat tot milia hominum\npugnantia, non an servirent, sed utri ! Quanta vero illum aut rerum naturae aut urbis suae\ntenuit oblivio, qui uno interempto defuturum credidit alium, qui idem vellet, eum Tarquinius\nesset inventus post tot reges ferro ac fulminibus occisos !\nSed vitam accipere debuit, ob hoc tamen non habere illum parentis loco, quia in ius dandi\nbeneficii iniuria venerat ; non enim servavit is, qui non interfecit, nec beneficium dedit,\nsed missionem.\nIllud magis venire in aliquam disputationem potest, quid faciendum sit captivo, cui\nredemptionis pretium homo prostituti corporis et infamis ore promittit. Patiar me ab impuro servari ? Servatus deinde quam illi gratiam referam ? Vivam cum\nobsceno ? Non vivam cum redemptore ? Quid ergo placeat, dicam.\nEtiam a tali accipiam pecuniam, quam pro capite dependam, accipiam autem tamquam\ncreditum, non tamquam beneficium ; solvam illi pecuniam et, si occasio fuerit servandi\npericlitantem, servabo ; in amicitiam, quae similes iungit, non descendam, nec servatoris\nillum loco numerabo sed feneratoris, cui sciam reddendum, quod accepi.\nEst aliquis dignus, a quo beneficium accipiam, sed danti nociturum est ; ideo non\naccipiam, quia ille paratus est mihi cum incommodo aut etiam periculo suo prodesse.\nDefensurus est me reum, sed illo patrocinio regem sibi facturus inimicum ; inimicus sum, si,\ncum ille pro me periclitari velit, ego, quod facilius est, non facio, ut sine illo\npericliter.\nIneptum et frivolum hoc Hecaton ponit exemplum Arcesilai, quem ait a filio familiae\nadlatam pecuniam non accepisse, ne ille patrem sordidum offenderet. Quid fecit laude dignum,\nquod furtum non recepit, quod maluit non accipere quam reddere ? Quae est enim alienam rem\nnon accipere moderatio ?\nSi exemplo magni animi opus est, utamur Graecini Iulii, viri egregii,\nquem C. Caesar occidit ob hoc unum, quod melior vir erat, quam esse quemquam tyranno\nexpedit. Is cum ab amicis conferentibus ad impensam ludorum pecunias acciperet, magnam\npecuniam a Fabio Persico missam non accepit et obiurgantibus iis, qui non aestimant\nmittentes, sed missa, quod repudiasset : \" Ego,\" inquit, \" ab eo beneficium accipiam, a quo\npropinationem accepturus non sum ? \"\nCum illi Rebilus consularis, homo eiusdem infamiae, maiorem summam misisset instaretque,\nut accipi iuberet : \" Rogo,\" inquit, \" ignoscas ; et a Persico non accepi.\" Utrum hoc munera\naccipere est an senatum legere ?\nCum accipiendum iudicaverimus, hilares accipiamus profitentes gaudium, et id danti\nmanifestum sit, ut fructum praesentem capiat ; iusta enim causa laetitiae est laetum amicum\nvidere, iustior fecisse. Quam grate ad nos pervenisse indicemus effusis adfectibus, quos non\nipso tantum audiente sed ubique testemur. Qui grate beneficium accipit, primam eius\npensionem solvit.\nSunt quidam, qui nolint nisi secreto accipere ; testem beneficii et conscium vitant ;\nquos scias licet male cogitare. Quomodo danti in tantum producenda notitia est muneris sui,\nin quantum delectatura est, cui datur, ita accipienti adhibenda contio\nest ; quod pudet debere, ne acceperis. Quidam furtive gratias agunt et in angulo et ad aurem\n;\nnon est ista verecundia, sed infitiandi genus ; ingratus est, qui remotis arbitris agit\ngratias. Quidam nolunt nomina secum fieri nec interponi pararios nec signatores advocari,\nchirographum\ndare. Idem faciunt, qui dant operam, ut beneficium in ipsos conlatum quam ignotissimum\nsit.\nVerentur palam ferre, ut sua potius virtute quam alieno adiutorio consecuti dicantur ;\nrariores in eorum officiis sunt, quibus vitam aut dignitatem debent, et, dum opinionem\nclientium timent, graviorem subeunt ingratorum.\nAlii pessime locuntur de optime meritis. Tutius est quosdam offendere quam demeruisse ;\nargumentum enim nihil debentium odio quaerunt. Atqui nihil magis praestandum est, quam ut\nmemoria nobis meritorum haereat, quae subinde reficienda est, quia nec referre potest\ngratiam, nisi qui meminit, et, qui meminit, eam\nrefert.\nNec delicate accipiendum est nec summisse et humiliter ; nam qui neclegens est in\naccipiendo, cum omne beneficium recens pateat, quid faciat, cum prima eius voluptas refrixit ? Alius accipit fastidiose, tamquam qui dicat :\n\" Non quidem mihi opus est, sed quia tam valde vis, faciam tibi mei potestatem \" ; alius\nsupine, ut dubium praestanti relinquat, an senserit ; alius vix labra diduxit et ingratior,\nquam si tacuisset, fuit.\nLoquendum est pro magnitudine rei impensius et illa adicienda : \" Plures, quam putas,\nobligasti \" (nemo enim non gaudet beneficium suum latius patere) ; \" nescis, quid mihi\npraestiteris, sed scire te oportet, quanto plus sit, quam existimas \" (statim gratus est,\nqui se onerat) ; \" numquam tibi referre gratiam potero ; illud certe non desinam ubique\nconfiteri me referre non posse.\"\nNullo magis Caesarem Augustum demeruit et ad alia impetranda facilem sibi reddidit\nFurnius, quam quod, cum patri Antonianas partes secuto veniam impetrasset, dixit : \" Hanc\nunam. Caesar, habeo iniuriam tuam : effecisti, ut et viverem et morerer ingratus.\" Quid est\ntam grati animi, quam nullo modo sibi satis facere, quam ne ad spem quidem exaequandi umquam\nbeneficii accedere ?\nHis atque eiusmodi vocibus id agamus, ut voluntas nostra non lateat, sed aperiatur et\nluceat. Verba cessent licet : si, quemadmodum debemus, adfecti sumus,\nconscientia eminebit in vultu.\nQui gratus futurus est, statim, dum accipit, de reddendo cogitet. Chrysippus quidem ait\nillum velut in certamen cursus compositum et carceribus inclusum opperiri debere tempus\nsuum, ad quod velut dato signo prosiliat ; et quidem magna illi contentione opus est, magna\nceleritate, ut consequatur antecedentem.\nVidendum est nunc, quid maxime faciat ingratos. Facit aut nimius sui suspectus et insitum\nmortalitati vitium se suaque mirandi aut aviditas aut invidia.\nIncipiamus a primo. Nemo non benignus est sui iudex. Inde est, ut omnia meruisse se\nexistimet et in solutum accipiat nec satis suo pretio se aestimatum putet. \" Hoc mihi dedit,\nsed quam sero, sed post quot labores ! Quanto consequi plura potuissem, si illum aut illum\naut me colere maluissem !\nNon hoc speraveram; in turbam coniectus sum. Tam exiguo dignum me iudicavit ? Honestius\npraeteriri fuit.\"\nCn. Lentulus augur, divitiarum maximum exemplum, antequam illum libertini pauperem\nfacerent, hic, qui quater milies sestertium suum vidit (proprie dixi ; nihil enim amplius\nquam vidit), ingenii fuit sterilis, tam pusilli quam animi. Cum esset\navarissimus, nummos citius emittebat quam verba : tanta illi inopia erat sermonis.\nHic cum omnia incrementa sua divo Augusto deberet, ad quem attulerat paupertatem sub\nonere nobilitatis laborantem, princeps iam civitatis et pecunia et gratia subinde de Augusto solebat queri dicens a studiis se abductum ; nihil\ntantum in se congestum esse, quantum perdidisset relicta eloquentia. At illi inter alia hoc\nquoque divus Augustus praestiterat, quod illum derisu et labore irrito liberaverat !\nNon patitur aviditas quemquam esse gratum ; numquam enim improbae spei, quod datur, satis\nest, et maiora cupimus, quo maiora venerunt, multoque concitatior est avaritia in magnarum\nopum congestu collocata, ut flammae infinite acrior vis est, quo ex maiore incendio emicuit.\nAeque ambitio non patitur quemquam in ea mensura honorum conquiescere, quae quondam eius\nfuit impudens votum. Nemo agit de tribunatu gratias, sed queritur, quod non est ad praeturam\nusque perductus ; nec haec grata est, si deest consulatus ; ne hic quidem satiat, si unus\nest. Ultra se cupiditas porrigit et felicitatem suam non intellegit, quia non, unde venerit,\nrespicit, sed quo tendat.\nOmnibus his vehementius et importunius malum est invidia, quae nos inquietat, dum\ncomparat : \" Hoc mihi praestitit, sed illi plus, sed illi maturius \" ;\net deinde nullius causam agit, contra omnes sibi favet. Quanto est simplicius, quanto\nprudentius beneficium acceptum augere, scire neminem tanti ab alio, quanti a se ipso\naestimari !\n\" Plus accipere debui, sed illi facile non fuit plus dare ; in multos dividenda\nliberalitas erat ; hoc initium est, boni consulamus et animum eius grate excipiendo evocemus\n; parum fecit, sed saepius faciet ; illum mihi praetulit, et me multis; ille non est mihi\npar virtutibus nec officiis, sed habuit suam Venerem ; querendo non efficiam, ut maioribus\ndignus sim, sed ut datis indignus. Plura illis hominibus turpissimis data sunt ; quid ad rem\n? Quam raro fortuna iudicat ! Cotidie querimur malos esse felices ;\nsaepe, quae agellos pessimi cuiusque transierat, optimorum virorum segetem grando\npercussit ; fert sortem suam quisque ut in ceteris rebus ita in amicitiis.\"\nNullum est tam plenum beneficium, quod non vellicare malignitas possit, nullum tam\nangustum, quod non bonus interpres extendat. Numquam deerunt causae querendi, si beneficia a\ndeteriore parte spectaveris.\nVide, quam iniqui sint divinorum munerum aestimatores et quidem professi sapientiam.\nQueruntur, quod non magnitudine corporum aequemus elephantos, velocitate cervos, levitate\naves, impetu tauros ; quod solida sit cutis beluis, decentior dammis,\ndensior ursis, mollior fibris; quod sagacitate nos narium canes vincant, quod acie luminum\naquilae, spatio aetatis corvi, multa animalia nandi facilitate.\nEt cum quaedam ne coire quidem in idem natura patiatur, ut velocitatem corporum et vires,\nex diversis ac dissidentibus bonis hominem non esse compositum iniuriam vocant et\nneclegentes nostri deos, quod non bona valetudo etiam vitiis inexpugnabilis data sit, quod\nnon futuri scientia. Vix sibi temperant, quin eo usque impudentiae provehantur, ut naturam\noderint, quod infra deos sumus, quod non in aequo illis stetimus.\nQuanto satius est ad contemplationem tot tantorumque beneficiorum reverti et agere\ngratias, quod nos in hoc pulcherrimo domicilio voluerunt secundas sortiri, quod terrenis\npraefecerunt ! Aliquis ea animalia comparat nobis, quorum potestas penes nos est ? Quidquid\nnobis negatum est, dari non potuit.\nProinde, quisquis es iniquus aestimator sortis humanae, cogita, quanta nobis tribuerit\nparens noster, quanto valentiora animalia sub iugum miserimus, quanto velociora consequamur,\nquam nihil sit mortale non sub ictu nostro positum.\nTot virtutes accepimus, tot artes, animum denique, cui nihil non eodem, quo intendit, momento pervium est, sideribus velociorem, quorum post multa\nsaecula futuros cursus antecedit ; tantum deinde frugum, tantum opum, tantum rerum aliarum\nsuper alias acervatarum. Circumeas licet cuncta et, quia nihil totum invenies, quod esse te\nmalles, ex omnibus singula excerpas, quae tibi dari velles ; bene aestimata naturae\nindulgentia confitearis necesse est in deliciis te illi fuisse. Ita est :\ncarissimos nos habuerunt di immortales habentque, et, qui maximus tribui honos potuit, ab\nipsis proximos collocaverunt. Magna accepimus, maiora non cepimus.\nHaec, mi Liberalis, necessaria credidi, et quia loquendum aliquid de maximis beneficiis\nerat, cum de minutis loqueremur, et quia inde manat etiam in cetera huius detestabilis vitii\naudacia. Cui enim respondebit grate, quod munus existimabit aut magnum aut reddendum, qui\nsumma beneficia spernit ? Cui salutem, cui spiritum debebit, qui vitam accepisse se a dis\nnegat, quam cotidie ab illis petit ?\nQuicumque ergo gratos esse docet, et hominum causam agit et deorum, quibus nullius rei\nindigentibus, positis extra desiderium, referre nihilo minus gratiam\npossumus. Non est, quod quisquam excusationem mentis ingratae ab infirmitate atque inopia\npetat et dicat : \" Quid enim faciam et quomodo ? Quando superioribus dominisque rerum omnium\ngratiam referam ? \" Referre facile est, si avarus es, sine impendio, si iners, sine opera. Eodem quidem momento, quo obligatus es, si vis, cum\nquolibet paria fecisti, quoniam, qui libenter beneficium accipit, reddidit.\nHoc ex paradoxis Stoicae sectae minime mirabile, ut mea fert opinio, aut incredibile est\neum, qui libenter accipit, beneficium reddidisse. Nam eum omnia ad animum referamus, fecit\nquisque, quantum voluit ; et cum pietas, fides, iustitia, omnis denique virtus intra se\nperfecta sit, etiam si illi manum exserere non licuit, gratus quoque homo esse potest\nvoluntate.\nQuotiens, quod proposuit, quisque consequitur, capit operis sui fructum. Qui beneficium\ndat, quid proponit ? Prodesse ei, cui dat, et voluptati esse. Si, quod voluit, effecit\npervenitque ad me animus eius ac mutuo gaudio adfecit, tulit, quod petit. Non enim in vicem\naliquid sibi reddi voluit ; aut non fuit beneficium, sed negotiatio.\nBene navigavit, qui quem destinavit portum tenuit ; teli iactus certae manus peregit\nofficium, si petita percussit ; beneficium qui dat, vult excipi grate ;\nhabet, quod voluit, si bene acceptum est. Sed speravit emolumenti aliquid. Non fuit hoc\nbeneficium, cuius proprium est nihil de reditu cogitare.\nQuod accipiebam, eo animo accepi, quo dabatur : reddidi. Alioqui pessima optimae rei\ncondicio est : ut gratus sim, ad fortunam mittor ! Si illa invita respondere non possum,\nsufficit animus animo.\n\" Quid ergo ? non, quidquid potuero, et faciam, ut reddam, et temporum rerumque\noccasionem sequar et implere eius sinum cupiam, a quo aliquid accepi ? \" Sed malo loco\nbeneficium est, nisi et excussis manibus esse grato licet !\n\" Qui accepit,\" inquit, \" beneficium, licet animo benignissimo acceperit, nondum\nconsummavit officium suum ; restat enim pars reddendi; sicut in lusu est aliquid pilam scite\nac diligenter excipere, sed non dicitur bonus lusor, nisi qui apte et expedite remisit, quam\nacceperat.\"\nExemplum hoc dissimile est ; quare ? Quia huius rei laus in corporis motu est et in\nagilitate, non in animo ; explicari itaque totum debet, de quo oculis iudicatur. Nec tamen\nideo non bonum lusorem dicam, qui pilam, ut oportebat, excepit, si per ipsum mora, quominus\nremitteret, non fuit.\n\" Sed quamvis,\" inquit, \" arti ludentis nihil desit, quia partem\nquidem fecit, sed partem, quam non fecit, potest facere, lusus ipse imperfectus est, qui\nconsummatur vicibus mittendi ac\nremittendo\" Nolo diutius hoc refellere ; existimemus ita esse, desit aliquid lusui, non\nlusori ; sic et in hoc, de quo disputamus, deest aliquid rei datae, cui par alia debetur,\nnon animo, qui animum parem sibi nanctus est et, quantum in illo est, quod voluit, effecit.\nBeneficium mihi dedit ; accepi non aliter, quam ipse accipi voluit : iam habet, quod\npetit, et quod unum petit, ergo gratus sum. Post hoc usus mei restat et aliquod ex homine\ngrato commodum ; hoc non imperfecti officii reliqua pars est, sed perfecti accessio. Facit\nPhidias statuam ;\nalius est fructus artis, alius artificii : artis est fecisse, quod voluit, artificii\nfecisse cum fructu ; perfecit opus suum Phidias, etiam si non vendidit. Triplex illi fructus\nest operis sui: unus conscientiae ; hunc absoluto opere percipit; alter famae ; tertius\nutilitatis, quem allatura est aut gratia aut venditio aut aliqua commoditas.\nSic bene ficii fructus primus ille est conscientiae ; hunc percipit,\nqui, quo voluit, munus suum pertulit ; secundus et tertius est et famae et eorum, quae praestari in vicem possunt. Itaque cum benigne acceptum\nest beneficium, qui dedit, gratiam quidem iam recepit, mercedem nondum ; debeo itaque, quod\nextra beneficium est, ipsum quidem bene accipiendo persolvi.\n\" Quid ergo ? \", inquit, \" rettulit gratiam, qui nihil fecit ? \" Primum fecit : bono\nanimo bonum obtulit et, quod est amicitiae, ex aequo. Post deinde aliter beneficium, aliter\ncreditum solvitur ; non est, quod expectes, ut solutionem tibi ostendam ; res inter animos\ngeritur.\nQuod dico, non videbitur durum, quamvis primo contra opinionem tuam pugnet, si te\ncommodaveris mihi et cogitaveris plures esse res quam verba. Ingens copia est rerum sine\nnomine, quas non propriis appellationibus notamus, sed alienis commodatisque. Pedem et\nnostrum dicimus et lecti et veli et carminis, canem et venaticum et marinum et sidus ; quia\nnon sufficimus, ut singulis singula adsignemus, quotiens opus est, mutuamur.\nFortitudo est virtus pericula iusta contemnens aut scientia periculorum repellendorum,\nexcipiendorum, provocandorum ; dicimus tamen et gladiatorem fortem\nvirum et servum nequam, quem in contemptum mortis temeritas impulit.\nParsimonia est scientia vitandi sumptus supervacuos aut ars re familiari moderate utendi\n; parcissimum tamen hominem vocamus pusilli animi et contracti, cum infinitum intersit inter\nmodum et angustias. Haec alia sunt natura, sed efficit inopia sermonis, ut et hunc et illum\nparcum vocemus, ut et ille fortis dicatur cum ratione fortuita despiciens et hic sine\nratione in pericula excurrens.\nSic beneficium est et actio, ut diximus, benefica et ipsum, quod datur per illam\nactionem, ut pecunia, ut domus, ut praetexta ; unum utrique nomen est, vis quidem ac\npotestas longe alia.\nItaque attende, iam intellegis nihil me, quod opinio tua refugiat, dicere. Illi\nbeneficio, quod actio perficit, relata gratia est, si illud benevole excipimus ; illud\nalterum, quod re continetur, nondum reddidimus, sed volemus reddere. Voluntati voluntate\nsatis fecimus ; rei rem debemus. Itaque, quamvis rettulisse illum gratiam dicamus, qui\nbeneficium libenter accipit, iubemus tamen et simile aliquid ei, quod accepit, reddere.\nA consuetudine quaedam, quae dicimus, abhorrent, deinde alia via ad consuetudinem\nredeunt. Negamus iniuriam accipere sapientem, tamen, qui illum pugno\npercusserit, iniuriarum damnabitur ; negamus stulti quidquam esse, et tamen eum, qui rem\naliquam stulto surripuit, furti condemnabimus ; insanire omnes dicimus, nec omnes curamus\nelleboro ; his ipsis, quos vocamus insanos, et suffragium et iuris dictionem committimus.\nSic dicimus eum, qui beneficium bono animo accipit, gratiam rettulisse, nihilo minus\nillum in aere alieno relinquimus gratiam relaturum, etiam cum rettulit. Exhortatio est illa,\nnon infitiatio beneficii, ne beneficia timeamus,\nne ut intolerabili sarcina pressi deficiamus animo. \" Bona mihi donata sunt et fama defensa,\ndetractae sordes, spiritus servatus et libertas\nspiritu potior. Et quomodo referre gratiam potero ? Quando ille veniet dies, quo illi animum\nmeum ostendam ?\n\" Hic ipse est, quo ille suum ostendit ! Excipe beneficium, amplexare, gaude, non quod\naccipias, sed quod reddas debiturusque sis ; non adibis tam magnae rei periculum, ut casus\ningratum facere te possit. Nullas tibi proponam difficultates, ne despondeas animum, ne\nlaborum ac longae servitutis expectatione deficias ; non differo te, de praesentibus fiat.\nNumquam eris gratus, nisi statim es.\nQuid ergo facies ? Non arma sumenda sunt : at fortasse erunt. Non\nmaria emetienda : fortasse etiam ventis minantibus solves. Vis reddere beneficium ? Benigne\naccipe ; rettulisti gratiam, non ut solvisse te putes, sed ut securior debeas.\nNon referre beneficiis gratiam et est turpe et apud omnes habetur, Aebuti Liberalis ;\nideo de ingratis etiam ingrati queruntur, cum interim hoc omnibus haeret, quod omnibus\ndisplicet, adeoque in contrarium itur, ut quosdam habeamus infestissimos non post beneficia\ntantum sed propter beneficia.\nHoc pravitate naturae accidere quibusdam non negaverim, pluribus, quia memoriam tempus\ninterpositum subducit ; nam quae recentia apud illos viguerunt, ea interiecto spatio\nobsolescunt. De quibus fuisse mihi tecum disputationem scio, cum tu illos non ingratos\nvocares sed oblitos, tamquam ea res ingratum excuset, quae facit, aut, quia hoc accidit\nalicui, non sit ingratus, cum hoc non accidat nisi ingrato.\nMulta sunt genera ingratorum, ut furum, ut homicidarum, quorum una culpa est, ceterum in\npartibus varietas magna. Ingratus est, qui beneficium accepisse se negat, quod accepit ;\ningratus est, qui dissimulat; ingratus, qui non reddit, ingratissimus\nomnium, qui oblitus est.\nIlli enim si non solvunt, tamen debent, et extat apud illos vestigium certe meritorum\nintra malam conscientiam inclusorum ; aliquando ad referendam gratiam converti ex aliqua\ncausa possunt, si illos pudor admonuerit, si subita honestae rei cupiditas, qualis solet ad\ntempus etiam in malis pectoribus exsurgere, si invitaverit facilis occasio ; hic numquam\nfieri gratus potest, cui beneficium totum elapsum est. Et utrum tu peiorem vocas, apud quem\ngratia beneficii intercidit, an apud quem etiam memoria ?\nVitiosi oculi sunt, qui lucem reformidant, caeci, qui non vident ; et parentes suos non\namare impietas est, non adgnoscere insania !\nQuis tam ingratus est, quam qui, quod in prima parte animi positum esse debuit et semper\noccurrere, ita seposuit et abiecit, ut in ignorantiam verteret ? Apparet illum non saepe de\nreddendo cogitasse, cui obrepsit oblivio.\nDenique ad reddendam gratiam et virtute opus est et tempore et facultate et adspirante\nfortuna ; qui meminit, sat sine impendio gratus est. Hoc, quod non operam exigit, non opes, non\nfelicitatem, qui non praestat, nullum habet, quo lateat, patrocinium ; numquam enim voluit\ngratus esse, qui beneficium tam longe proiecit, ut extra conspectum\nsuum poneret.\nQuemadmodum, quae in usu sunt et manum cotidie tactumque patiuntur, numquam periculum\nsitus adeunt, illa, quae ad oculos non revocantur, sed extra conversationem ut supervacua\niacuerunt, sordes ipsa colligunt vetustate, ita, quidquid frequens cogitatio exercet ac\nrenovat, memoriae numquam subducitur, quae nihil perdit, nisi ad quod non saepe respexit.\nPraeter hanc causam aliae quoque sunt, quae nobis merita non numquam maxima evellant.\nPrima omnium ac potentissima, quod novis semper cupiditatibus occupati non, quid habeamus,\nsed quid petamus, spectamus1; in id, quod adpetitur, intentis, quidquid est domi, vile est.\nSequitur autem, ut, ubi quod acceperis leve novorum cupiditas fecit, auctor quoque eorum\nnon sit in pretio. Amavimus aliquem et suspeximus et fundatum ab illo statum nostrum\nprofessi sumus, quamdiu nobis placebant ea, quae consecuti sumus ; deinde irrumpit animum\naliorum admiratio, et ad ea impetus factus est, uti mortalibus mos est ex magnis maiora\ncupiendi. Protinus excidit, quidquid ante apud nos beneficium vocabatur, nec ea intuemur,\nquae nos aliis praeposuere, sed ea sola, quae fortuna praecedentium ostentat.\nNon potest autem quisquam et invidere et gratias agere, quia\ninvidere querentis et maesti est, gratias agere gaudentis.\nDeinde quia nemo nostrum novit nisi id tempus, quod cum maxime transit, ad praeterita\nrari animum retorquent ; sic fit, ut praeceptores eorumque beneficia intercidant, quia totam\npueritiam reliquimus ; sic fit, ut in adulescentiam nostram collata pereant, quia ipsa\nnumquam retractatur. Nemo, quod fuit, tamquam in praeterito sed tamquam in perdito ponit,\nideoque caduca memoria est futuro imminentium.\nHoc loco reddendum est Epicuro testimonium, qui adsidue queritur, quod adversus\npraeterita simus ingrati, quod, quaecumque percipimus bona, non reducamus nec inter\nvoluptates numeremus, cum certior nulla sit voluptas, quam quae iam eripi non potest.\nPraesentia bona nondum tota in solido sunt, potest illa casus aliquis incidere ; futura\npendent et incerta sunt ; quod praeteriit, inter tuta sepositum est. Quomodo gratus esse\nquisquam adversus beneficia potest, qui omnem vitam suam transilit praesentium totus ac\nfuturorum ? Memoria gratum facit ; memoriae minimum tribuit, quisquis spei plurimum.\nQuemadmodum, mi Liberalis, quaedam res semel perceptae haerent, quaedam, ut scias, non\nest satis didicisse (intercidit enim eorum scientia, nisi continuetur), geometriam dico et sublimium cursum et si qua alia propter suptilitatem lubrica\nsunt, ita beneficia quaedam magnitudo non patitur excidere, quaedam minora sed numero\nplurima et temporibus diversa effluunt, quia, ut dixi, non subinde illa tractamus nec\nlibenter, quid cuique debeamus, recognoscimus.\nAudi voces petentium. Nemo non victuram semper in animo suo memoriam dixit, nemo non\ndeditum se et devotum professus est, et si quod aliud humilius verbum, quo se oppigneraret,\ninvenit. Post exiguum tempus idem illi verba priora quasi sordida et parum libera evitant ;\nperveniunt deinde eo, quo, ut ego existimo, pessimus quisque atque ingratissimus pervenit,\nut obliviscantur. Adeo enim ingratus est, qui oblitus est, ut ingratus sit, cui beneficium\nin mentem venit.\nHoc tam invisum vitium an impunitum esse debeat, quaeritur, et an haec lex, quae in\nscholis exercetur, etiam in civitate ponenda sit, qua ingrati datur actio ; quae videtur\naequa omnibus. \" Quidni ? cum urbes quoque urbibus, quae praestitere, exprobrent et in maiores collata a posteris exigant.\"\nNostri maiores, maximi scilicet viri, ab hostibus tantum res repetierunt, beneficia magno animo dabant, magno perdebant; excepta Macedonum gente non est in\nulla data adversus ingratum actio. Magnumque hoc argumentum est dandam non fuisse, quia\nadversus maleficium omne consensimus, et homicidii, veneficii, parricidii, violatarum\nreligionum aliubi atque aliubi diversa poena est, sed ubique aliqua, hoc frequentissimum\ncrimen nusquam punitur, ubique improbatur. Neque absolvimus illud, sed eum difficilis esset\nincertae rei aestimatio, tantum odio damnavimus et inter ea reliquimus, quae ad iudices deos\nmittimus.\nRationes autem multae mihi occurrunt, propter quas crimen hoc in legem cadere non debeat.\nPrimum omnium pars optima beneficii periit, si actio sicut certae pecuniae aut ex conducto\net locato datur. Hoc enim in illo speciosissimum est, quod dedimus vel perdituri, quod totum\npermisimus accipientium arbitrio ; si appello, si ad iudicem voco, incipit non beneficium\nesse, sed creditum.\nDeinde cum res honestissima sit referre gratiam, desinit esse honesta, si necessaria est\n; non magis enim laudabit quisquam gratum hominem, quam eum, qui depositum reddidit aut,\nquod debebat, citra iudicem solvit.\nIta duas res, quibus in vita humana nihil pulchrius est, corrumpimus, gratum hominem et\nbeneficium ; quid enim aut in hoc magnificum est, si beneficium non\ndat, sed commodat, aut in illo, qui reddit, non quia vult, sed quia necesse est ? Non est\ngloriosa res gratum esse, nisi tutum est ingratum fuisse.\nAdice nunc, quod huic uni legi omnia fora vix sufficient. Quis erit, qui non agat ? Quis,\ncum quo non agatur ? Omnes sua extollunt, omnes etiam minima, quae in alios contulere,\ndilatant.\nPraeterea, quaecumque in cognitionem cadunt, comprendi possunt et non dare infinitam\nlicentiam iudici; ideo melior videtur condicio causae bonae, si ad iudicem quam si ad\narbitrum mittitur, quia illum formula includit et certos, quos non excedat, terminos ponit,\nhuius libera et nullis adstricta vinculis religio et detrahere aliquid potest et adicere et\nsententiam suam, non prout lex aut iustitia suadet, sed prout humanitas aut misericordia\nimpulit, regere. Ingrati actio non erat iudicem adligatura sed regno liberrimo positura.\nQuid sit enim beneficium, non constat, deinde, quantum sit ;\nrefert, quam benigne illud interpretetur iudex. Quid sit ingratus, nulla lex monstrat ;\nsaepe et qui reddidit, quod accepit, ingratus est, et qui non reddidit, gratus.\nDe quibusdam et imperitus iudex demittere tabellam potest, ubi fecisse aut non fecisse\npronuntiandum est, ubi prolatis cautionibus controversia tollitur, ubi\ninter disputantes ratio ius dicit. Ubi vero animi coniectura capienda est, ubi id, de quo\nsola sapientia decernit, in controversiam incidit, non potest sumi ad haec iudex ex turba\nselectorum, quem census in album et equestris hereditas misit.\nItaque non haec parum idonea res visa est, quae deduceretur ad iudicem, sed nemo huic rei\nsatis idoneus iudex inventus est ; quod non admiraberis, si excusseris, quid habiturus\nfuerit difficultatis, quisquis in eiusmodi reum exisset.\nDonavit aliquis magnam pecuniam, sed dives, sed non sensurus impendium ; donavit alius,\nsed toto patrimonio cessurus. Summa eadem est, beneficium idem non est. Etiamnunc adice :\nhic pecuniam pro addicto dependit, sed cum illam domo protulisset; ille dedit eandem, sed\nmutuam sumpsit aut rogavit et se obligari ingenti merito passus est. Eodem existimas loco\nesse illum, qui beneficium ex facili largitus est, et hunc, qui accepit, ut daret ?\nTempore quaedam magna fiunt, non summa. Beneficium est donata possessio, cuius fertilitas\nlaxare possit annonam, beneficium est unus in fame panis ; beneficium\nest donare regiones, per quas magna flumina et navigabilia decurrant, beneficium est\narentibus siti et vix spiritum per siccas fauces ducentibus monstrare fontem. Quis inter se\nista comparabit ? Quis expendet ? Difficilis est sententia, quae non rem, sed vim rei\nquaerit ; eadem licet sint, aliter data non idem pendent.\nDedit hic mihi beneficium, sed non libenter, sed dedisse se questus est, sed superbius\nme, quam solebat, adspexit, sed tam tarde dedit, ut plus praestaturus fuerit, si cito\nnegasset. Horum quomodo iudex inibit aestimationem, cum sermo et dubitatio et vultus\nmeriti gratiam destruant ?\nQuid, quod quaedam beneficia vocantur, quia nimis concupiscuntur, quaedam non sunt ex hac\nvulgari nota sed maiora, etiam si minus apparent ?\nBeneficium vocas dedisse potentis populi civitatem, in quattuordecim deduxisse et\ndefendisse capitis reum. Quid utilia suasisse ? Quid retinuisse, ne in scelus rueret ? Quid\ngladium excussisse morituro ? Quid efficacibus remediis lugentem et, quos desiderabat. volentem sequi ad vitae consilium reduxisse ? Quid adsedisse aegro et,\ncum valetudo eius ac salus momentis constaret, excepisse idonea cibo tempora et cadentes\nvenas vino refecisse et medicum adduxisse morienti ?\nHaec quis aestimabit ? Quis dissimilibus beneficiis iubebit beneficia pensari ? \" Donavi\ntibi domum.\" Sed ego tuam supra te ruere praedixi. \" Dedi tibi patrimonium.\" Sed ego\nnaufrago tabulam. \"Pugnavi pro te et vulnera excepi.\" At ego vitam tibi silentio dedi. Cum\naliter beneficium detur, aliter reddatur, paria facere difficile est.\nDies praeterea beneficio reddendo non dicitur, sicut pecuniae creditae ; itaque potest,\nqui nondum reddidit, reddere. Dic enim, intra quod tempus deprendatur ingratus.\nMaxima beneficia probationem non habent, saepe intra tacitam duorum conscientiam latent ;\nan hoc inducimus, ut non demus beneficia sine teste ?\nQuam deinde poenam ingratis constituimus ? Unam omnibus, cum disparia sint ? Inaequalem\net pro cuiusque beneficio maiorem, aut minorem ? Age, intra pecuniam versabitur taxatio.\nQuid, quod quaedam vitae beneficia sunt et maiora vita ? His quae pronuntiantur poena ? Minor beneficio ? Iniqua est. Par et capitalis ? Quid inhumanius quam\ncruentos esse beneficiorum exitus ?\n\"Quaedam,\" inquit, \" privilegia parentibus data sunt ; quomodo horum extra ordinem habita\nratio est, sic aliorum quoque beneficorum haberi debet.\" Parentium condicionem sacravimus,\nquia expediebat liberos tolli ; sollicitandi ad hunc laborem erant incertam adituri\nfortunam. Non poterat illis dici, quod beneficia dantibus dicitur : \" Cui des, elige ; ipse\ntecum, si deceptus es, querere ; dignum adiuva.\" In liberis tollendis nihil iudicio\ntollentium licet, tota res voti est. Itaque, ut aequiore animo adirent aleam, danda aliqua\nillis potestas fuit.\nDeinde alia condicio parentium est, qui beneficia, quibus dederunt, dant nihilo minus\ndaturique sunt, nec est periculum, ne dedisse ipsos mentiantur. In ceteris quaeri debet, non\ntantum an receperint, sed an dederint, horum in confesso merita sunt, et, quia utile est\niuventuti regi, imposuimus illi quasi domesticos magistratus, sub quorum custodia contineretur.\nDeinde omnium parentium unum erat beneficium, itaque aestimari semel potuit ; alia\ndiversa sunt, dissimilia, infinitis inter se intervallis distantia; itaque sub nullam\nregulam cadere potuerunt, cum aequius esset omnia relinqui quam omnia aequari.\nQuaedam magno dantibus constant, quaedam accipientibus magna sunt, sed gratuita\ntribuentibus. Quaedam amicis data sunt, quaedam ignotis ; plus est, quamvis idem detur, si\nei datur, quem nosse a beneficio tuo incipis. Hic auxilia tribuit, ille ornamenta, ille\nsolacia.\nInvenies, qui nihil putet esse iucundius, nihil maius quam habere, in quo calamitas\nadquiescat; invenies rursus, qui dignitati suae, quam securitati consuli malit ; est, qui\nplus ei debere se iudicet, per quem tutior est, quam ei, per quem honestior. Proinde ista\nmaiora aut minora erunt, prout fuerit iudex aut huc aut illo inclinatus animo.\nPraeterea creditorem mihi ipse eligo, beneficium saepe ab eo accipio, a quo nolo, et\naliquando ignorans obligor. Quid facies ? Ingratum vocabis eum, cui beneficium inscio et, si\nscisset, non accepturo impositum est ? Non vocabis eum, qui utcumque acceptum non reddidit ?\nAliquis dedit mihi beneficium, sed idem postea fecit iniuriam. Utrum uno munere ad\npatientiam iniuriarum omnium adstringor, an proinde erit, ac si gratiam rettulerim, quia\nbeneficium suum ipse insequenti iniuria rescidit ? Quomodo deinde aestimabis, utrum plus\nsit, quod accepit, an quo laesus est ? Dies me deficiet omnes difficultates persequi\ntemptantem.\n\" Tardiores,\" inquit, \" ad beneficia danda facimus non vindicando data nec infitiatores\neorum adficiendo poena.\" Sed illud quoque tibi e contrario occurrat multo tardiores futuros\nad accipienda beneficia, si periculum causae dicundae aditum erunt et innocentiam\nsollicitiore habituri loco.\nDeinde erimus per hoc ipsi quoque ad danda tardiores ; nemo enim libenter dat invitis,\nsed quicumque ad bene faciendum bonitate invitatus est et ipsa pulchritudine rei, etiam\nlibentius dabit nihil debituris nisi quod volent. Minuitur enim gloria eius officii, cui\ndiligenter cautum est.\nDeinde pauciora erunt beneficia, sed veriora ; quid autem mali est inhiberi beneficiorum\ntemeritatem ? Hoc enim ipsum secuti sunt, qui nullam legem huic constituerunt, ut\ncircumspectius donaremus, circumspectius eligeremus eos, in quos merita conferuntur. Etiam\natque etiam, cui des, considera :\nnulla actio erit, nulla repetitio. Erras, si existimas succursurum tibi\niudicem ; nulla lex te in integrum restituet, solam accipientis fidem specta. Hoc modo\nbeneficia auctoritatem suam tenent et magnifica sunt; pollues illa, si materiam litium\nfeceris.\nAequissima vox est et ius gentium prae se ferens : \" Redde, quod debes \" ; haec\nturpissima est in beneficio. \" Redde !'\" Quid ? Reddet vitam, quam debet ? Dignitatem ?\nSecuritatem ? Sanitatem ? Reddi maxima quaeque non possunt. \" At pro iis,\" inquit, \"\naliquid, quod tanti sit.\" Hoc est, quod dicebam, interituram tantae rei dignitatem, si\nbeneficium mercem facimus. Non est irritandus animus ad avaritiam, ad querellas, ad\ndiscordiam ; sua sponte in ista fertur. Quantum possumus, resistamus et quaerenti occasiones\namputemus.\nUtinam quidem persuadere possemus, ut pecunias creditas tantum a volentibus acciperent !\nUtinam nulla stipulatio emptorem venditori obligaret nec pacta commentaque impressis signis\ncustodirentur, fides potius illa servaret et aecum colens animus !\nSed necessaria optimis praetulerunt et cogere fidem quam expectare malunt. Adhibentur ab\nutraque parte testes. Ille per tabulas plurium nomina interpositis parariis facit ; ille\nnon est interrogatione contentus, nisi reum manu sua tenuit.\nO turpem humani generis fraudis ac nequitiae publicae confessionem ! Anulis nostris plus\nquam animis creditur. In quid isti ornati viri adhibiti sunt ? In quid imprimunt signa ?\nNempe ne ille neget accepisse se, quod accepit ! Hos incorruptos viros et vindices veritatis\nexistimas ? At his ipsis non aliter statim pecuniae committentur. Ita non honestius erat a\nquibusdam fidem falli, quam ab omnibus perfidiam timeri ?\nHoc unum deest avaritiae, ut beneficia sine sponsore non demus ! Generosi animi est et\nmagnifici iuvare, prodesse ; qui dat beneficia, deos imitatur, qui repetit, feneratores.\nQuid illos, dum vindicamus, in turbam sordidissimam redigimus ?\n\" Plures,\" inquit, \" ingrati erunt, si nulla adversus ingratum datur actio.\" Immo\npauciores, quia maiore dilectu dabuntur beneficia. Deinde non expedit notum omnibus fieri,\nquam multi ingrati sint; pudorem enim rei tollet multitudo peccantium, et desinet esse\nprobri loco commune maledictum.\nNumquid iam ulla repudio erubescit, postquam illustres quaedam ac nobiles feminae non\nconsulum numero sed maritorum annos suos computant et exeunt matrimonii causa, nubunt\nrepudii ? Tamdiu istuc timebatur, quamdiu rarum erat; quia nulla sine\ndivortio acta sunt, quod saepe audiebant, facere didicerunt.\nNumquid iam ullus adulterii pudor est, postquam eo ventum est, ut nulla virum habeat,\nnisi ut adulterum irritet ? Argumentum est deformitatis pudicitia. Quam invenies tam\nmiseram, tam sordidam, ut illi satis sit unum adulterorum par, nisi singulis divisit horas ?\nEt non sufficit dies omnibus, nisi apud alium gestata est, apud alium mansit. Infrunita et\nantiqua est, quae nesciat matrimonium vocari unum adulterium.\nQuemadmodum horum delictorum iam evanuit pudor, postquam res latius evagata est, ita\ningratos plures efficies et auctiores, si\nnumerare se coeperint.\n\"Quid ergo? impunitus erit ingratus?\" Quid ergo, impunitus erit impius ? Quid malignus ?\nQuid avarus ? Quid impotens ? Quid crudelis ? Impunita tu credis esse, quae invisa sunt, aut\nullum supplicium gravius existimas publico odio ?\nPoena est, quod non audet ab ullo beneficium accipere, quod non audet ulli dare, quod\nomnium designatur oculis aut designari se iudicat, quod intellectum rei optimae ac\ndulcissimae amisit. An tu infelicem vocas, qui caruit acie, cuius aures morbus obstruxit,\nnon vocas miserum eum, qui sensum beneficiorum amisit ?\nTestes ingratorum omnium deos metuit, urit illum et angit intercepti\nbeneficii conscientia. Denique satis haec ipsa poena magna est, quod rei, ut dicebam,\niucundissimae fructum non percipit. At quem iuvat accepisse, aequali perpetuaque voluptate\nfruitur et animum eius, a quo accepit, non rem intuens gaudet. Gratum hominem semper beneficium delectat, ingratum semel.\nComparari autem potest utriusque vita, cum alter tristis sit et sollicitus, qualis esse\ninfitiator ac fraudulentus solet, apud quem non parentium, qui debet, honor est, non\neducatoris, non praeceptorum, alter laetus, hilaris, occasionem referendae gratiae expectans\net ex hoc ipso adfectu gaudium grande percipiens nec quaerens, quomodo decoquat, sed\nquemadmodum plenius uberiusque respondeat non solum parentibus et amicis, sed humilioribus\nquoque personis ? Nam etiam si a servo suo beneficium accepit, aestimat, non a quo, sed quid\nacceperit.\nQuamquam quaeritur a quibusdam, sicut ab Hecatone, an beneficium dare servus domino\npossit. Sunt enim, qui ita distinguant, quaedam beneficia esse, quaedam officia, quaedam\nministeria ; beneficium esse, quod alienus det (alienus est, qui potuit sine reprehensione\ncessare) ; officium esse filii, uxoris, earum personarum, quas necessitudo suscitat et ferre\nopem iubet ; ministerium esse servi, quem condicio sua eo loco posuit,\nut nihil eorum, quae praestat, imputet superiori.\nPraeterea servum qui negat dare aliquando domino beneficium, ignarus est iuris humani ;\nrefert enim, cuius animi sit, qui praestat, non cuius status. Nulli praeclusa virtus est ;\nomnibus patet, omnes admittit, omnes invitat, et ingenuos et libertinos et servos et reges\net exules ; non eligit domum nec censum, nudo homine contenta est. Quid enim erat tuti\nadversus repentina, quid animus magnum promitteret sibi, si certam virtutem fortuna\namitteret ?\nSi non dat beneficium servus domino, nec regi quisquam suo nec duci suo miles ; quid enim\ninterest, quali quis teneatur imperio, si summo tenetur ? Nam si servo, quominus in nomen\nmeriti perveniat, necessitas obstat et patiendi ultima timor, idem istuc obstabit et ei, qui\nregem habet, et ei, qui ducem, quoniam sub dispari titulo paria in illos licent. Atqui dant\nregibus suis, dant imperatoribus beneficia ; ergo et dominis.\nPotest servus iustus esse, potest fortis, potest magni animi ; ergo et beneficium dare\npotest, nam et hoc virtutis est. Adeo quidem dominis servi beneficia possunt dare, ut ipsos\nsaepe beneficii sui fecerint.\nNon est dubium, quin servus beneficium dare possit cuilibet ; quare\nergo non et domino suo possit ? \" Quia non potest,\" inquit, \" creditor domini sui fieri, si\npecuniam illi dederit. Alioqui cotidie dominum suum obligat ; peregrinantem sequitur, aegro\nministrat, rus eius labore summo colit ; omnia tamen ista, quae alio praestante beneficia\ndicerentur, praestante servo ministeria sunt. Beneficium enim id est, quod quis dedit, cum\nilli liceret et non dare. Servus autem non habet negandi potestatem ; ita non praestat, sed\nparet, nec id se fecisse iactat, quod non facere non potuit.\"\nIam sub ista ipsa lege vincam et eo perducam servum, ut in multa liber sit. Interim dic\nmihi, si tibi ostendere aliquem pro salute domini sui sine respectu sui dimicantem et\nconfossum vulneribus reliquias tamen sanguinis ab ipsis vitalibus fundentem et, ut ille\neffugiendi tempus habeat, moram sua morte quaerentem, hunc tu negabis beneficium dedisse,\nquia servus est ?\nSi tibi ostendero aliquem, ut secreta domini prodat, nulla tyranni pollicitatione\ncorruptum, nullis territum minis, nullis cruciatibus victum avertisse, quantum potuerit,\nsuspiciones quaerentis et impendisse spiritum fidei, hunc tu negabis beneficium domino\ndedisse, quia servus est ?\nVide, ne eo maius sit, quo rarius est exemplum virtutis in servis,\neoque gratius, quod, cum fere invisa imperia sint et omnis necessitas gravis, commune\nservitutis odium in aliquo domini caritas vicit. Ita non ideo beneficium non est, quia a\nservo profectum est, sed ideo maius, quia deterrere ab illo ne servitus quidem potuit.\nErrat, si quis existimat servitutem in totum hominem descendere. Pars melior eius excepta\nest. Corpora obnoxia sunt et adscripta dominis ; mens quidem sui iuris, quae adeo libera et\nvaga est, ut ne ab hoc quidem carcere, cui inclusa est, teneri queat, quominus impetu suo\nutatur et ingentia agat et in infinitum comes caelestibus exeat.\nCorpus itaque est, quod domino fortuna tradidit ; hoc emit, hoc vendit ; interior illa\npars mancipio dari non potest. Ab hac quidquid venit, liberum est ; nec enim aut nos omnia\niubere possumus aut in omnia servi parere coguntur ; contra rem publicam imperata non\nfacient, nulli sceleri manus commodabunt.\nQuaedam sunt, quae leges nec iubent nec vetant facere ; in iis servus materiam beneficii\nhabet. Quam diu praestatur, quod a servo exigi solet, ministerium est ; ubi plus, quam quod\nservo necesse est, beneficium est ; ubi in adfectum amici transit, desinit vocari\nministerium.\nEst aliquid, quod dominus praestare servo debeat, ut cibaria, ut\nvestiarium ; nemo hoc dixit beneficium. At indulsit, liberalius educavit, artes, quibus\nerudiuntur ingenui, tradidit : beneficium est. Idem e contrario fit in persona servi.\nQuidquid est, quod servilis officii formulam excedit, quod non ex imperio, sed ex voluntate\npraestatur, beneficium est, si modo tantum est, ut hoc vocari potuerit quolibet alio\npraestante.\nServus, ut placet Chrysippo, perpetuus mercennarius est. Quemadmodum ille beneficium dat,\nubi plus praestat, quam in quod operas locavit, sic servus :\nubi benevolentia erga dominum fortunae suae modum transit et altius aliquid ausus, quod\netiam felicius natis decori esset, spem domini antecessit, beneficium est intra domum\ninventum.\nAn aecum videtur tibi, quibus, si minus debito faciant, irascimur, non haberi gratiam, si\nplus debito solitoque fecerint ? Vis scire, quando non sit beneficium ? Ubi dici potest : \"\nQuid, si nollet ? \" Ubi vero id praestitit, quod nolle licuit, voluisse laudandum est.\nInter se contraria sunt beneficium et iniuria ; potest dare beneficium domino, si a\ndomino iniuriam accipere. Atqui de iniuriis dominorum in servos qui\naudiat positus est, qui et saevitiam et libidinem et in praebendis ad victum necessariis\navaritiam compescat. Quid ergo ? Beneficium dominus a servo accipit ?\nImmo homo ab homine. Denique, quod in illius potestate fuit, fecit : beneficium domino\ndedit ; ne a servo acceperis, in tua potestate est. Quis autem tantus est, quem non fortuna\nindigere etiam infimis cogat ?\nMulta iam beneficiorum exempla referam et dissimilia et quaedam inter se contraria. Dedit\naliquis domino suo vitam, dedit mortem, servavit periturum et, hoc si parum est, pereundo\nservavit ; alius mortem domini adiuvit, alius decepit.\nClaudius Quadrigarius in duodevicensimo annalium tradit, cum obsideretur Grumentum et iam\nad summam desperationem ventum esset, duos servos ad hostem transfugisse et operae pretium\nfecisse. Deinde urbe capta passim discurrente victore illos per nota itinera ad domum, in\nqua servierant, praecucurrisse et dominam suam ante egisse ; quaerentibus, quaenam esset,\ndominam et quidem crudelissimam ad supplicium ab ipsis duci professes esse. Eductam deinde\nextra mures summa cura celasse, donec hostilis ira consideret ; deinde, ut satiatus miles\ncito ad Romanos mores rediit, illos quoque ad suos redisse et dominam\nsibi ipsos dedisse.\nManu misit utrumque e vestigio illa nec indignata est ab his se vitam accepisse, in quos\nvitae necisque potestatem habuisset. Potuit sibi hoc vel magis gratulari ; aliter enim\nservata munus notae et vulgaris clementiae habuisset, sic servata nobilis fabula et exemplum\nduarum urbium fuit.\nIn tanta confusione captae civitatis eum sibi quisque consuleret, omnes ab illa praeter\ntransfugas fugerunt ; at hi, ut ostenderent, quo animo facta esset prior illa transitio, a\nvictoribus ad captivam transfugerunt personam parricidarum ferentes ; quod in illo beneficio\nmaximum fuit, tanti iudicaverunt, ne domina occideretur, videri dominam occidisse. Non\nest, mihi crede, non dico servilis, sed\nvilis animi egregium factum fama sceleris emisse.\nVettius, praetor Marsorum, ducebatur ad Romanum imperatorem ; servus eius gladium militi\nilli ipsi, a quo trahebatur, eduxit et primum dominum occidit, deinde : \" Tempus est,\"\ninquit, \" me et mihi consulere ! iam dominum manu misi,\" atque ita traiecit se uno ictu. Da\nmihi quemquam, qui magnificentius dominum servaverit.\nCorfinium Caesar obsidebat, tenebatur inclutus Domitius ; imperavit medico eidemque servo\nsuo, ut sibi venenum daret. Cum tergiversantem videret : \" Quid\ncunctaris,\" inquit, \" tamquam in tua potestate totum istud sit ? Mortem rogo armatus.\" Tum\nille promisit et medicamentum innoxium bibendum illi dedit ; quo cum sopitus esset, accessit\nad filium eius et : \" Iube,\" inquit, \" me adservari, dum ex eventu intellegis, an venenum\npatri tuo dederim.\" Vixit Domitius et servatus a Caesare est ; prior tamen illum servus\nservaverat.\nBello civili proscriptum dominum servus abscondit et, cum anulos eius sibi aptasset ac\nvestem induisset, speculatoribus occurrit nihilque se deprecari, quo minus imperata\nperagerent, dixit et deinde cervicem porrexit. Quanti viri est pro domino eo tempore mori\nvelle, quo rara erat fides dominum mori nolle ! in publica crudelitate mitem inveniri, in\npublica perfidia fidelem ! cum praemia proditionis ingentia ostendantur, praemium fidei\nmortem concupiscere !\nNostri saeculi exempla non praeteribo. Sub Tib. Caesare fuit accusandi frequens et paene\npublica rabies, quae omni civili bello gravius togatam civitatem confecit ; excipiebatur\nebriorum sermo, simplicitas iocantium ; nihil erat tutum ; omnis saeviendi placebat occasio,\nnec iam reorum expectabantur eventus, cum esset unus. Cenabat Paulus praetorius in convivio\nquodam imaginem Tib. Caesaris habens ectypa et eminente gemma.\nRem ineptissimam fecero, si nunc verba quaesiero, quemadmodum dicam illum matellam\nsumpsisse ; quod factum simul et Maro ex notis illius temporis vestigatoribus notavit et\nservus eius, quoi nectebantur insidiae, ei ebrio anulum extraxit. Et cum Maro convivas\ntestaretur admotam esse imaginem obscenis et iam subscriptionem componeret, ostendit in manu\nsua servus anulum. Si quis hunc servum vocat, et illum convivam vocabit.\nSub divo Augusto nondum hominibus verba sua periculosa erant, iam molesta. Rufus, vir\nordinis senatorii, inter cenam optaverat, ne Caesar salvus rediret ex ea peregrinatione,\nquam parabat; et adiecerat idem omnes et tauros et vitulos optare. Fuerunt, qui illa\ndiligenter audirent. Ut primum diluxit, servus, qui cenanti ad pedes steterat, narrat, quae\ninter cenam ebrius dixisset, et hortatur, ut Caesarem occupet atque ipse se deferat.\nUsus consilio descendenti Caesari occurrit et, cum malam mentem habuisse se pridie\niurasset, id ut in se et in filios suos redderet, optavit et Caesarem, ut ignosceret sibi\nrediretque in gratiam secum, rogavit.\nCum dixisset se Caesar facere : \" Nemo,\" inquit, \" credet te mecum\nin gratiam redisse, nisi aliquid mihi donaveris,\" petitque non fastidiendam etiam a propitio\nsummam et impetravit. Caesar ait : \" Mea causa dabo operam, ne umquam tibi irascar !\n\" Honeste fecit Caesar, quod ignovit, quod liberalitatem clementiae adiecit. Quicumque\nhoc audierit exemplum, necesse est Caesarem laudet, sed cum servum ante laudaverit. Non\nexpectas, ut tibi narrem manu missum, qui hoc fecerat. Nec tamen gratis : pecuniam pro\nlibertate eius Caesar numeraverat.\nPost tot exempla num dubium est, quin beneficium aliquando a servo dominus accipiat ?\nQuare potius persona rem minuat, quam personam res ipsa cohonestet ? Eadem omnibus principia\neademque origo ; nemo altero nobilior, nisi cui rectius ingenium et artibus bonis aptius.\nQui imagines in atrio exponunt et nomina familiae suae longo ordine ac multis stemmatum\ninligata flexuris in parte prima aedium collocant, non noti magis quam nobiles sunt ? Unus\nomnium parens mundus est, sive per splendidos sive per sordidos gradus ad hunc prima\ncuiusque origo perdueitur. Non est, quod te isti decipiant, qui, cum maiores suos recensent,\nubicumque nomen inlustre defecit, illo deum infuleiunt.\nNeminem despexeris, etiam si circa illum obsoleta sunt nomina et parum indulgente adiuta\nfortuna. Sive libertini ante vos habentur sive servi sive exterarum\ngentium homines, erigite audacter animos et, quidquid in medio sordidi iacet, transilite ;\nexpectat vos in summo magna nobilitas.\nQuid superbia in tantam vanitatem attollimur, ut beneficia a servis indignemur accipere\net sortem eorum spectemus obliti meritorum ? Servum tu quemquam vocas, libidinis et gulae\nservus et adulterae, immo adulterarum commune mancipium ?\nServum vocas quemquam tu ? Quo tandem ab istis gerulis raperis cubile istud tuum\ncircumferentibus ? Quo te penulati in militum quidem non vulgarem cultum subornati, quo,\ninquam, te isti efferunt ? Ad ostium alicuius ostiarii, ad hortos alicuius, ne ordinarium\nquidem habentis officium ; et deinde negas tibi a servo tuo beneficium dari posse, cui\nosculum alieni servi beneficium est ? Quae est tanta animi discordia ?\nEodem tempore servos despicis et colis, imperiosus intra limen atque impotens, humilis\nforis et tam contemptus quam contemnens. Neque enim ulli magis abiciunt animos, quam qui\nimprobe tollunt, nullique ad calcandos alios paratiores, quam qui contumelias facere\naccipiendo didicerunt.\nDicenda haec fuerunt ad contundendam insolentiam hominum ex fortuna pendentium\nvindicandumque ius beneficii dandi servis, ut filiis quoque vindicaretur. Quaeritur enim, an\naliquando, liberi maiora beneficia dare parentibus suis possint, quam\nacceperint.\nIllud conceditur multos filios maiores potentioresque extitisse quam parentes suos ;\naeque et illud meliores fuisse. Quod si constat, potest fieri, ut meliora tribuerint, cum et\nfortuna illis maior esset et melior voluntas.\n\" Quidquid,\" inquit, \" est, quod det patri filius, utique minus est, quia hanc ipsam\ndandi facultatem patri debet. Ita numquam beneficio vincitur, cuius beneficium est ipsum,\nquod vincitur.\" Primum quaedam initium ab aliis trahunt et tamen initiis suis maiora sunt ;\nnec ideo aliquid non est maius eo, quo coepit, quia non potuisset in tantum procedere, nisi\ncoepisset.\nNulla non res principia sua magno gradu transit. Semina omnium rerum causae sunt et tamen\nminimae partes sunt eorum, quae gignunt. Adspice Rhenum, adspice Euphraten, omnes denique\ninclutos amnes. Quid sunt, si illos illic, unde effluunt, aestimes ? Quidquid est, quo\ntimentur, quo nominantur, in processu paraverunt.\nAdspice trabes, sive proceritatem aestimes, altissimas, sive crassitudinem spatiumque\nramorum, latissime fusas. Quantulum est his comparatum illud, quod radix tenui fibra\ncomplectitur ! Tolle radicem : nemora non surgent, nec tanti montes\nvestientur. Innituntur fundamentis suis templa excelsa urbis ; tamen, quae in firmamentum\ntotius operis iacta sunt, latent. Idem in ceteris evenit;\nprincipia sua semper sequens magnitudo obruet. Non potuissem quicquam consequi, nisi\nparentum beneficium antecessisset ; sed non ideo, quidquid consecutus sum, minus est eo,\nsine quo consecutus non essem.\nNisi me nutrix aluisset infantem, nihil eorum, quae consilio ac manu gero, facere\npotuissem nec in hanc emergere nominis claritatem, quam civili ac militari industria merui ;\nnumquid tamen ideo maximis operibus praeferes nutricis officium ? Atqui quid interest, cum\naeque sine patris beneficio quam sine nutricis non potuerim ad ulteriora procedere ? Quod\nsi initio meo, quidquid iam\npossum, debeo, cogita non esse initium mei patrem, ne avum quidem ; semper enim erit\nulterius aliquid, ex quo originis proximae origo descendat. Atqui nemo dicet me plus debere\nignotis et ultra memoriam positis maioribus quam patri; plus autem debeo, si hoc ipsum, quod\ngenuit me pater meus, maioribus debet.\n\" Quidquid praestiti patri, etiam si magnum est, infra aestimationem\npaterni muneris est, quia non esset, si non genuisset.\" Isto modo etiam, si quis patrem meum\naegrum ac moriturum sanaverit, nihil praestare ei potero, quod non beneficio eius minus sit\n; non enim genuisset me pater, nisi sanatus esset. Sed vide, ne illud verius sit aestimari,\nan id, quod potui, et id, quod feci, meum sit, mearum virium, meae voluntatis.\nIllud, quod natus sum, per se intuere, quale sit : animadvertis exiguum et incertum et\nboni malique communem materiam, sine dubio primum ad omnia gradum, sed non ideo maiorem\nomnibus, quia primus est.\nServavi patrem meum et ad summam provexi dignitatem et principem urbis suae feci nec\ntantum rebus a me gestis nobilitavi, sed ipsi quoque gerendarum ingentem ac facilem nec\ntutam minus quam gloriosam dedi materiam ; honores, opes, quidquid humanos ad se animos\nrapit, congessi, et eum supra omnes starem, infra illum steti. Die nunc :\n\" Hoc ipsum, quod ista potuisti, patris munus est \" ; respondebo tibi : \" Est prorsus, si\nad ista facienda nasci satis est ; sed si ad bene vivendum minima portio est vivere et id\ntribuisti, quod cum feris mihi et animalibus quibusdam minimis, quibusdam etiam foedissimis\ncommune est, noli tibi adserere, quod non ex tuis beneficiis, etiam si\nnon sine tuis, oritur.\"\nPuta me vitam pro vita reddidisse. Sic quoque munus tuum vici, cum ego dederim sentiente\ncum sentiens me dare, cum vitam tibi non voluptatis meae causa aut certe per voluptatem\ndederim, cum tanto maius sit retinere spiritum quam accipere, quanto levius mori ante mortis\nmetum.\nEgo vitam dedi statim illa usuro, tu nescituro, an viveret ; ego vitam dedi mortem\ntimenti, tu vitam dedisti, ut mori possem ; ego tibi vitam dedi consummatam, perfectam, tu\nme expertem rationis genuisti, onus alienum.\nVis scire, quam non sit magnum beneficium vitam sic dare ? Exposuisses ; nempe iniuria\nerat genuisse ! Quo quid colligo ? Minimum esse beneficium patris matrisque concubitum, nisi\naccesserunt alia, quae prosequerentur hoc initium muneris et aliis officiis ratum facerent.\nNon est bonum vivere, sed bene vivere. At bene vivo. Sed potui et male ; ita hoc tantum\nest tuum, quod vivo. Si vitam imputas mihi per se, nudam, egentem consilii, et id ut magnum\nbonum iactas, cogita te mihi imputare muscarum ac vermium bonum.\nDeinde, ut nihil aliud dicam, quam bonis artibus me studuisse et\ncursum ad rectum iter vitae direxisse, in ipso beneficio tuo maius, quam quod dederas,\nrecepisti; tu enim me mihi rudem, imperitum dedisti, ego tibi filium, qualem genuisse\ngauderes.\nAluit me pater. Si idem praesto, plus reddo, quia non tantum ali se, sed a filio ali\ngaudet et maiorem ex animo meo quam ex ipsa re percipit voluptatem, illius alimenta ad\ncorpus tantum meum pervenerunt. Quid ?\nsi quis in tantum processit, ut aut eloquentia per gentes notesceret aut iustitia aut\nbellicis rebus et patri quoque ingentem circumfunderet famam tenebrasque natalium suorum\nclara luce discuteret, non inaestimabile in parentes suos beneficium contulit ?\nAn quisquam Aristonem et Gryllum nisi propter Xenophontem ac Platonem filios nosset ?\nSophroniscum Socrates expirare non patitur. Ceteros enumerare longum est, qui durant ob\nnullam aliam causam, quam quod illos liberorum eximia virtus tradidit posteris.\nUtrum maius beneficium dedit M. Agrippae pater ne post Agrippam quidem notus, an patri\ndedit Agrippa navali corona insignis, unicum adeptus inter dona militaria decus, qui tot in\nurbe maxima opera excitavit, quae et priorem magnificentiam vincerent\net nulla postea vincerentur ?\nUtrum Octavius maius beneficium dedit filio an patri divus Augustus, quamvis illum umbra\nadoptivi patris abscondit ? Quantam cepisset voluptatem, si illum post debellata arma\ncivilia vidisset securae paci praesidentem, non adgnoscens bonum suum nec satis credens,\nquotiens ad se respexisset, potuisse illum virum in domo sua nasci ! Quid nunc ceteros prosequar, quos iam consumpsisset oblivio, nisi illos filiorum gloria e tenebris eruisset et\nadhuc in luce retineret ?\nDeinde, cum quaeramus, non quis filius patri maiora beneficia reddiderit, quam a patre\nacceperat, sed an aliquis possit maiora reddere, etiam si, quae rettuli, exempla nondum\nsatis faciunt nec beneficia parentium suorum superiaciunt, capit tamen hoc natura, quod\nnondum ulla aetas tulit. Si singula paternorum meritorum magnitudinem exsuperare non\npossunt, plura in unum congesta superabunt.\nServavit in proelio patrem Scipio et praetextatus in hostes ecum concitavit. Parum est,\nquod, ut perveniret ad patrem, tot pericula maximos duces eum maxime prementia contempsit,\ntot oppositas difficultates, quod ad primam pugnam exiturus tiro per\nveteranorum corpora cucurrit, quod annos suos transiluit ?\nAdice, ut idem patrem reum defendat et conspirationi inimicorum potentium eripiat, ut\nalterum illi consulatum ac tertium aliosque honores etiam consularibus concupiscendos\ncongerat, ut pauperi raptas belli iure opes tradat et, quod est militaribus viris\nspeciosissimum, divitem illum spoliis etiam hostilibus faciat.\nSi adhuc parum est, adice, ut provincias et extraordinaria imperia continuet, adice, ut\ndirutis maximis urbibus Romani imperii sine aemulo ad ortus occasusque venturi defensor et\nconditor maiorem nobilitatem nobili viro adiciat, dici Scipionis patrem ! Dubium est, quin\ngenerandi vulgare beneficium vicerit eximia pietas et virtus ipsi urbi nescio utrum maius\npraesidium adferens an decus ?\nDeinde, si hoc parum est, finge aliquem tormenta patris discussisse, finge in se\ntranstulisse. Licet tibi, in quantum velis, extendere beneficia filii, cum paternum munus et\nsimplex sit et facile et danti voluptarium, quod necesse est ille multis dederit, etiam\nquibus dedisse se nescit, in quo consortem habet, in quo spectavit legem, patriam, praemia\npatrum, domus ac familiae perpetuitatem, omnia potius quam eum, cui dabat. Quid ?\nsi quis sapientiam consecutus hanc patri tradiderit, etiamnunc\ndisputabimus, an maius aliquid iam dederit, quam acceperat, cum vitam beatam patri\nreddiderit, acceperit tantum vitam ?\n\" Sed patris,\" inquit, \" beneficium est, quidquid facis, quidquid praestare illi potes.\"\nEt praeceptoris mei, quod institutis liberalibus profeci; ipsos tamen, qui tradiderunt illa,\ntranscendimus, utique eos, qui prima elementa docuerunt, et quamvis sine illis nemo quicquam\nadsequi posset, non tamen, quantumcumque quis adsecutus est, infra illos est. Multum inter\nprima ac maxima interest, nec ideo prima maximorum instar sunt, quia sine primis maxima esse\nnon possunt.\nIam tempus est quaedam ex nostra, ut ita dicam, moneta proferre. Qui id beneficium dedit,\nquo est aliquid melius, potest vinci. Pater dedit filio vitam, est autem aliquid vita melius\n; ita pater vinci potest, quia dedit beneficium, quo est aliquid melius.\nEtiamnunc, qui dedit alicui vitam, si et semel et iterum liberatus est mortis periculo,\nmaius accepit beneficium quam dedit. Pater autem vitam dedit potest ergo, si saepius\npericulo mortis liberatus a filio fuerit, maius beneficium accipere\nquam dedit.\nQui beneficium accipit, maius accipit, quo magis eo indiget. Magis autem indiget vita,\nqui vivit, quam qui natus non est, ut qui ne indigere quidem omnino possit ; maius ergo\nbeneficium accipit pater, si vitam a filio accipit, quam filius a patre, quod natus est.\n\" Patris beneficia vinci a filii beneficiis non possunt. Quare ? Quia vitam accepit a\npatre, quam nisi accepisset, nulla dare beneficia potuisset.\" Hoc commune est patri eum\nomnibus, qui vitam alicui dederunt ; non potuissent enim referre gratiam, nisi vitam\naccepissent. Ergo nec medico gratia in maius referri potest (solet enim et medicus vitam\ndare), nec nautae, si naufragum sustulit. Atqui et horum et aliorum, qui aliquo modo nobis\nvitam dederunt, beneficia vinci possunt ; ergo et patrum possunt.\nSi quis mihi beneficium dedit, quod multorum beneficiis adiuvandum esset, ego autem illi\nbeneficium dedi id, quod nullius egeret adiutorio, maius dedi quam accepi. Pater filio vitam\ndedit perituram, nisi multa accessissent, quae illam tuerentur ; filius patri si dedit\nvitam, dedit eam, quae nullius desideraret auxilium in hoc, ut permaneret ; ergo maius\nbeneficium accepit a filio pater, qui vitam accepit, quam ipse illi dedit.\nHaec non destruunt parentium venerationem nec deteriores illis\nliberos faciunt, immo etiam meliores ; natura enim gloriosa virtus est et anteire priores\ncupit. Alacrior erit pietas, si ad reddenda beneficia eum vincendi spe venerit. Ipsis\npatribus id volentibus laetisque contigerit, quoniam pleraque sunt, in quibus nostro bono\nvincimur.\nUnde certamen tam optabile ? Unde tantam felicitatem parentibus, ut fateantur ipsos\nliberorum beneficiis impares ? Nisi hoc ita iudicamus, excusationem damus liberis et illos\nsegniores ad referendam gratiam facimus, quibus stimulos adicere debemus et dicere : \" Hoc\nagite, optimi iuvenes ! Proposita est inter parentes ac liberos honesta contentio, dederint\nmaiora an receperint. Non ideo vicerunt, quia occupaverunt.\nSumite modo animum, qualem decet, et deficere nolite : vincetis optantes. Nec desunt tam\npulchro certamini duces, qui ad similia vos cohortentur ac per vestigia sua ire ad victoriam\nsaepe iam partam ex parentibus iubeant.\n\" Vicit Aeneas patrem, ipse eius in infantia leve\ntutumque gestamen, gravem senio per media hostium agmina et per cadentis circa se urbis\nruinas ferens, cum complexus sacra ac penates deos religiosus senex non\nsimplici vadentem sarcina premeret ; tulit illum per ignes et (quid non pietas potest ?)\npertulit colendumque inter conditores Romani imperii posuit. \" Vicere Siculi iuvenes : cum Aetna maiore vi\nperagitata in urbes, in agros, in magnam insulae partem effudisset incendium, vexerunt\nparentes suos ; discessisse creditum est ignes et utrimque flamma recedente limitem\nadapertum, per quem transcurrerent iuvenes dignissimi, qui magna tuto auderent. \" Vicit Antigonus, qui, cum ingenti\nproelio superasset hostem, praemium belli ad patrem transtulit et imperium illi Cypri\ntradidit. Hoc est regnum nolle regnare, cum possis. \" Vicit patrem imperiosum quidem Manlius, qui, eum ante ad tempus\nrelegatus esset a patre ob adulescentiam brutam et hebetem, ad tribunum plebis, qui patri\nsuo diem dixerat, venit ; petito tempore, quod ille dederat sperans fore proditorem parentis\ninvisi, (et bene meruisse se de iuvene credebat, cuius exilium pro gravissimo crimine inter\nalia Manlio obiciebat), nanctus adulescens secretum stringit occultatum sinu ferrum et : '\nNisi iuras,' inquit, ' te diem patri remissuruin, hoc te gladio transfodiam. In tua\npotestate est, utro modo pater meus accusatorem non habeat.' Iuravit\ntribunus nec fefellit et causam actionis omissae contioni reddidit. Nulli alii licuit impune\ntribunum in ordinem redigere.\nAlia ex aliis exempla sunt eorum, qui parentes suos periculis eripuerint, qui ex infimo\nad summum protulerint et e plebe acervoque ignobili numquam tacendos saeculis dederint.\nNulla vi verborum, nulla ingenii facultate exprimi potest, quantum opus sit, quam\nlaudabile quamque numquam memoria hominum exiturum, posse hoc dicere : ' Parentibus meis\nparui, cessi imperio eorum, sive aecum sive inicum ac durum fuit, obsequentem submissumque\nme praebui ; ad hoc unum contumax fui, ne beneficiis vincerer.\n' Certate, obsecro vos, et fessi quoque restituite aciem. Felices, qui vincent, felices,\nqui vincentur ! Quid eo adulescente praeclarius, qui sibi ipsi dicere poterit (neque enim\nest fas alteri dicere) : 'Patrem meum beneficiis vici' ? Quid eo fortunatius sene, qui\nomnibus ubique praedicabit a filio se suo beneficiis victum ? Quid autem est felicius quam\nibi cedere ? \"\nEx omnibus, quae tractavimus, Aebuti Liberalis, potest videri nihil tam necessarium aut\nmagis, ut ait Sallustius, cum cura dicendum, quam quod in manibus est : an beneficium dare\net in vicem gratiam referre per se res expetendae sint.\nInveniuntur, qui honesta in mercedem colant quibusque non placeat virtus gratuita ; quae\nnihil habet in se magnificum, si quicquam venale. Quid enim est turpius, quam aliquem\ncomputare, quanti vir bonus sit, cum virtus nec lucro invitet nec absterreat damno adeoque\nneminem spe ac pollicitatione corrumpam ut contra impendere in se iubeat et saepius in ultro\ntributis sit ? Calcatis ad illam utilitatibus eundum est ; quocumque vocavit, quocumque\nmisit, sine respectu rei familiaris, interdum etiam sine ulla sanguinis sui parsimonia\nvadendum nec umquam imperium eius detractandum.\n\" Quid consequar,\" inquit, \" si hoc fortiter, si hoc grate fecero ? \" Quod feceris ;\nnihil tibi extra promittitur. Si quid commodi forte obvenerit, inter accessiones numerabis.\nRerum honestarum pretium in ipsis est. Si honestum per se expetendum\nest, beneficium autem honestum est, non potest alia eius condicio esse, cum eadem natura\nsit. Per se autem expetendum esse honestum saepe et abunde probatum est.\nIn hac parte nobis pugna est cum Epicureis, delicata et umbratica turba in convivio suo\nphilosophantium, apud quos virtus voluptatum ministra est, illis paret, illis deservit,\nillas supra se videt. \" Non est,\" inquis, \" voluptas sine virtute.\"\nSed quare ante virtutem est ? De ordine putas disputationem esse ? De re tota et de\npotestate eius ambigitur. Non est virtus, si sequi potest ; primae partes eius sunt, ducere\ndebet, imperare, summo loco stare ; tu illam iubes signum petere ! \" Quid,\" inquit, \" tua\nrefert ?\nEt ego sine virtute nego beatam vitam posse constare. Ipsam voluptatem, quam sequor, cui\nme emancipavi, remota illa improbo et damno. De hoc uno disputatur, utrum virtus summi boni\ncausa sit an ipsa summum bonum.\" Ut hoc unum quaeratur, ordinis tantum existimas mutationem\n? Ista vero confusio est et manifesta caecitas primis postrema praeferre.\nNon indignor, quod post voluptatem ponitur virtus, sed quod omnino cum voluptate,\ncontemptrix eius et hostis et longissime ab illa resiliens, labori ac\ndolori familiarior, virilibus incommodis, quam isti effeminato bono.\nInserenda haec, mi Liberalis, fuerunt, quia beneficium, de quo nunc agitur, dare virtutis\nest et turpissimum id causa ullius alterius rei dare, quam ut datum sit. Nam si recipiendi\nspe tribueremus, locupletissimo cuique, non dignissimo daremus ; nunc vero diviti importuno\npauperem praeferimus. Non est beneficium, quod ad fortunam spectat.\nPraeterea, si, ut prodessemus, sola nos invitaret utilitas, minime beneficia distribuere\ndeberent, qui facillime possent, locupletes et potentes et reges aliena ope non indigentes ;\ndi vero tot munera, quae sine intermissione diebus ac noctibus fundunt, non darent; in omnia\nenim illis natura sua sufficit plenosque et tutos et inviolabiles praestat ; nulli ergo\nbeneficium dabunt, si una dandi causa est se intueri ae suum commodum.\nIstud non beneficium, sed fenus est circumspicere, non ubi optime ponas, sed ubi\nquaestuosissime habeas, unde facillime tollas. Quod cum longe a dis remotum sit, sequitur,\nut inliberales sint ; nam si una beneficii dandi causa sit dantis utilitas, nulla autem ex\nnobis utilitas deo speranda est, nulla deo dandi beneficii causa est.\nScio, quid hoc loco respondeatur : \" Itaque non dat deus beneficia, sed securus et\nneclegens nostri, aversus a mundo aliud agit aut, quae maxima Epicuro felicitas videtur,\nnihil agit, nec magis illum beneficia quam iniuriae tangunt.\"\nHoc qui dicit, non exaudit precantium voces et undique sublatis in caelum manibus vota\nfacientium privata ac publica ; quod profecto non fieret, nec in hunc furorem omnes profecto\nmortales consensissent adloquendi surda numina et inefficaces deos, nisi nossemus illorum\nbeneficia nunc oblata ultro, nunc orantibus data, magna, tempestiva, ingentes minas\ninterventu suo solventia.\nQuis est autem tam miser, tam neclectus, quis tam duro fato et in poenam genitus, ut non\ntantam deorum munificentiam senserit ? Ipsos illos complorantes sortem suam et querulos\ncircumspice : invenies non ex toto beneficiorum caelestium expertes, neminem esse, ad quem\nnon aliquid ex illo benignissimo fonte manaverit. Parum est autem id, quod nascentibus ex\naequo distribuitur ? Ut quae secuntur inaequali dispensata mensura transeamus, parum dedit\nnatura, cum se dedit?\n\" Non dat deus beneficia.\" Unde ergo ista, quae possides, quae das, quae negas, quae\nservas, quae rapis ? Unde haec innumerabilia oculos, aures, animum\nmulcentia ? Unde illa luxuriam quoque instruens copia (neque enim necessitatibus tantummodo\nnostris provisum est ; usque in delicias amamur) ?\nTot arbusta non uno modo frugifera, tot herbae salutares, tot varietates ciborum per\ntotum annum digestae, ut inerti quoque fortuita terrae alimenta praeberent ? Iam animalia\nomnis generis, alia in sicco solidoque, alia in umido nascentia, alia per sublime demissa,\nut omnis rerum naturae pars tributum aliquod nobis conferret ?\nFlumina haec amoenissimis flexibus campos cingentia, illa praebitura commercio viam vasto\net navigabili cursu vadentia, ex quibus quaedam aestatis diebus mirabile incrementum\ntrahunt, ut arida et ferventi subiecta caelo loca subita vis aestivi torrentis irriget ?\nQuid mercatorum torrentium venae ? Quid in ipsis litoribus aquarum calentium exundatio ? Te,\nLari maxime, teque, fluctibus et fremitu adsurgens, Benace, marino ?\nSi pauca quis tibi donasset iugera, accepisse te diceres beneficium; immensa terrarum\nlate patentium spatia negas esse beneficium ? Si pecuniam tibi aliquis donaverit et arcam\ntuam, quoniam tibi id ma gnum videtur, impleverit, beneficium vocabis ; tot metalla\ndeus defodit, tot flumina emisit terra, super quae\ndecurrunt sola, aurum vehentia ; argenti, aeris, ferri immane pondus\nomnibus locis obrutum, cuius investigandi tibi facultatem dedit, ac latentium divitiarum in\nsumma terra signa disposuit : negas te accepisse beneficium ?\nSi domus tibi donetur, in qua marmoris aliquid resplendeat et tectum nitidi us auro aut\ncoloribus sparsum, non mediocre munus vocabis. Ingens tibi domicilium sine ullo incendii aut\nruinae metu struxit, in quo vides non tenues crustas et ipsa, qua secantur, lamna gracili\nores, sed integras lapidis pretiosissimi moles, sed totas variae distinctaeque materiae,\ncuius tu parvula frusta miraris, tectum vero aliter nocte, aliter interdiu fulgens : negas\nte ullum munus accepisse ?\nEt cum ista, quae habes, magno aestimes, quod est ingrati hominis, nulli debere te\niudicas ? Unde tibi istum, quem trahis, spiritum ? Unde istam, per quam actus vitae tuae\ndisponis atque ordinas, lucem ? Unde sanguinem, cuius cursu vitalis continetur calor ? Unde\nista palatum tuum saporibus exquisitis ultra satietatem lacessentia ? Unde haec irritamenta\niam lassae voluptatis ? Unde ista quies, in qua putrescis ac marces ?\nNonne, si gratus es, dices : Deus nobis haec otia fecit, namque erit\nille mihi semper deus, illius aram saepe tener nostris ab ovilibus inbuet agnus, ille meas\nerrare boves, ut cernis, et ipsum ludere, quae vellem, calamo permisit agresti.\nIlle deus est, non qui paucas boves, sed qui per totum orbem armenta dimisit, qui\ngregibus ubique passim vagantibus pabulum praestat, qui pascua hibernis aestiva substituit,\nqui non calamo tantum cantare et agreste atque inconditum carmen ad aliquam tamen\nobservationem modulari docuit, sed tot artes, tot vocum varietates, tot sonos alios spiritu\nnostro, alios externo cantus edituros commentus est.\nNeque enim nostra ista, quae invenimus, dixeris, non magis, quam quod crescimus, quam\nquod ad constitutum temporum sua corpori officia respondent : nunc puerilium dentium lapsus,\nnunc ad surgentem iam aetatem et in robustiorem gradum transeuntem pubertas et ultimus ille\ndens surgenti iuventae terminum ponens. Insita sunt nobis omnium aetatium, omnium artium\nsemina, magisterque ex occulto deus producit ingenia.\n\" Natura,\" inquit, \" haec mihi praestat.\" Non intellegis te, cum hoc dicis, mutare nomen\ndeo ? Quid enim aliud est natura quam deus et divina ratio toti mundo partibusque eius\ninserta ? Quotiens voles, tibi licet aliter hunc auctorem rerum nostrarum compellare ; et Iovem illum Optimum ac Maximum rite dices et Tonantem et Statorem, qui\nnon, ut historici tradiderunt, ex eo, quod post votum susceptum acies Romanorum fugientium\nstetit, sed quod stant beneficio eius omnia, stator stabilitorque est. Hunc eundem et Fatum\nsi dixeris, non mentieris ;\nnam cum fatum nihil aliud sit, quam series implexa causarum, ille est prima omnium causa,\nex qua ceterae pendent. Quaecumque voles, illi nomina proprie aptabis vim aliquam\neffectumque caelestium rerum continentia : tot appellationes eius possunt esse, quot munera.\nHunc et Liberum patrem et Herculem ac Mercurium nostri putant : Liberum patrem, quia\nomnium parens sit, cui primum inventa seminum vis est vitae consultura per voluptatem ;\nHerculem, quia vis eius invicta sit quandoque lassata fuerit operibus editis, in ignem\nrecessura ; Mercurium, quia ratio penes illum est numerusque et ordo et scientia. Quocumque\nte flexeris, ibi illum videbis occurrentem tibi ;\nnihil ab illo vacat, opus suum ipse implet. Ergo nihil agis, ingratissime mortalium, qui\nte negas deo debere, sed naturae, quia nec natura sine deo est nec deus sine natura, sed\nidem est utrumque, distat officio.\nSi, quod a Seneca accepisses, Annaeo te debere diceres vel Lucio, non creditorem mutares,\nsed nomen, quoniam, sive praenomen eius sive nomen dixisses sive\ncognomen, idem tamen ille esset. Sic nune naturam voca, fatum, fortunam ; omnia eiusdem dei\nnomina sunt varie utentis sua potestate. Et iustitia, probitas, prudentia, fortitudo,\nfrugalitas unius animi bona sunt ; quidquid horum tibi placuit, animus placet.\nSed ne aliam disputationem ex obliquo habeam, plurima beneficia ac maxima in nos deus\ndefert sine spe recipiendi, quoniam nec ille conlato eget nec nos ei quidquam conferre\npossumus ; ergo beneficium per se expetenda res est. Una spectatur in eo accipientis\nutilitas ; ad hanc accedamus sepositis commodis nostris.\n\" Dicitis,\" inquit, \" diligenter eligendos, quibus beneficia demus, quia ne agricolae\nquidem semina harenis committant ; quod si verum est, nostram utilitatem in beneficiis\ndandis sequimur, quemadmodum in arando serendoque ; neque enim serere per se res expetenda\nest. Praeterea quaeritis, ubi et quomodo detis beneficium, quod non esset faciendum, si per se beneficium dare expetenda res esset,\nquoniam, quocumque loco et quocumque modo daretur, beneficium erat.\"\nHonestum propter nullam aliam causam quam propter ipsum sequimur ; tamen, etiam si nihil\naliud sequendum est, quaerimus, quid faciamus\net quando et quemadmodum ; per haec enim constat. Itaque, cum eligo, cui dem beneficium, id\nago, ut quandoque beneficium sit, quia, si turpi datur, nec honestum\nesse potest nec beneficium.\nDepositum reddere per se res expetenda est; non tamen semper reddam nec quolibet loco nec\nquolibet tempore. Aliquando nihil interest, utrum infitier an palam reddam. Intuebor\nutilitatem eius, cui redditurus sum, et nociturum illi depositum negabo. Idem in beneficio\nfaciam.\nVidebo, quando dem, cui dem, quemadmodum, quare. Nihil enim sine ratione faciendum est ;\nnon est autem beneficium, nisi quod ratione datur, quoniam ratio omnis honesti comes est.\nQuam saepe hominum donationem suam inconsultam obiurgantium hanc exaudimus vocem:\n\" Mallem perdidisse quam illi dedisse \" ! Turpissimum genus damni est inconsulta donatio\nmultoque gravius male dedisse beneficium quam non recepisse ; aliena enim culpa est, quod\nnon recipimus ; quod, cui daremus, non elegimus, nostra.\nIn electione nihil minus quam hoc, quod tu existimas, spectabo, a quo recepturus sim ;\nelige enim eum, qui gratus, non qui redditurus sit, saepe autem et non redditurus gratus est\net ingratus, qui reddidit.\nAd animum tendit aestimatio mea ; ideo locupletem sed indignum\npraeteribo, pauperi viro bono dabo ; erit enim in summa inopia gratus et, cum omnia illi\ndeerunt, supererit animus.\nNon lucrum ex beneficio capto, non voluptatem, non gloriam ; uni placere contentus in hoc\ndabo, ut quod oportet faciam. Quod oportet autem non est sine electione. Quae qualis futura\nsit, interrogas ? Eligam virum integrum, simplicem, memorem, gratum, alieni abstinentem, sui\nnon avare tenacem, benevolum ; hunc ego cum elegero, licet nihil illi fortuna tribuat, ex\nquo referre gratiam possit, ex sententia gesta res erit.\nSi utilitas me et sordida computatio liberalem facit, si nulli prosum, nisi ut in vicem\nille mihi prosit, non dabo beneficium proficiscenti in diversas longinquasque regiones,\nafuturo semper ; non dabo sic adfecto, ut spes ei nulla sit convalescendi ; non dabo ipse\ndeficiens, non enim habeo recipiendi tempus.\nAtqui ut scias rem per se expetendam esse bene facere, advenis modo in nostrum delatis\nportum, statim abituris, succurrimus ; ignoto naufrago navem, qua revehatur, et damus et\nstruimus. Discedit ille vix satis noto salutis auctore et numquam amplius in conspectum\nnostrum reversurus debitores nobis deos delegat precaturque, illi pro se gratiam referant ;\ninterim nos iuvat sterilis beneficii conscientia. Quid ?\ncum in ipso vitae fine constitimus, cum testamentum ordinamus, non beneficia nihil nobis\nprofutura dividimus ? Quantum temporis consumitur, quam diu secreto agitur, quantum et\nquibus demus ! Quid enim interest, quibus demus a nullo recepturi ?\nAtqui numquam diligentius damus, numquam magis iudicia nostra torquemus, quam ubi remotis\nutilitatibus solum ante oculos honestum stetit, tam diu officiorum mali iudices, quam diu\nilla depravat spes ac metus et inertissimum vitium, voluptas. Ubi mors interclusit omnia et\nad ferendam sententiam incorruptum iudicem misit, quaerimus dignissimos, quibus nostra\ntradamus, nec quicquam cura sanctiore componimus, quam quod ad nos non pertinet. At\nmehercules tunc magna voluptas subit cogitantem :\n\" Hunc ego locupletiorem faciam, et huius dignitati adiectis opibus aliquid splendoris\nadfundam.\" Si non damus beneficia nisi recepturi, intestatis moriendum sit !\n\"Dicitis,\" inquit, \"beneficium creditum insolubile esse ; creditum autem non est res per\nse expetenda.\" Cum creditum dicimus, imagine et translation utimur ; sic enim et legem\ndicimus iusti iniustique regulam esse, et regula non est res per se expetenda. Ad haec verba\ndemonstrandae rei causa descendimus ; eum dico creditum, intellegitur tamquam creditum. Vis\nscire ? Adicio insolubile, eum creditum nullum non solvi aut possit aut\ndebeat.\nAdeo beneficium utilitatis causa dandum non est, ut saepe, quemadmodum dixi, cum damno ac\npericulo dandum sit. Sic latronibus circumventum defendo, ut tuto transire permittatur ;\nreum gratia laborantem tueor et hominum potentium factionem in me converto, quas illi\ndetraxero sordes, sub accusatoribus isdem fortasse sumpturus, cum abire in partem alteram\npossim et securus spectare aliena certamina ; spondeo pro iudicato et suspensis amici bonis\nlibellum deicio creditoribus eius me obligaturus ; ut possim servare proscriptum, ipse\nproscriptionis periculum adeo.\nNemo Tusculanum aut Tiburtinum paraturus salubritatis causa et aestivi secessus, quoto\nanno empturus sit, disputat ; cum erit, tuendum est.\nEadem in beneficio ratio est ; nam cum interrogaveris, quid reddat, respondebo : bonam\nconscientiam. Quid reddat beneficium ? Dic tu mihi, quid reddat iustitia, quid innocentia,\nquid magnitudo animi, quid pudicitia, quid temperantia ; si quicquam praeter ipsas, ipsas non petis. In quid mundus vices\nsuas solvit ?\nIn quid sol diem extendit et contrahit ? Omnia ista beneficia sunt, fiunt enim nobis\nprofutura. Quomodo mundi officium est circumagere rerum ordinem, quomodo solis loca mutare,\nex quibus oriatur, in quae cadat, et haec salutaria nobis facere sine praemio, ita viri\nofficium est inter alia et beneficium dare. Quare ergo dat ? Ne non det, ne occasionem bene\nfaciendi perdat.\nVobis voluptas est inertis otii facere corpusculum et securitatem sopitis simillimam\nappetere et sub densa umbra latitare tenerrimisque cogitationibus, quas tranquillitatem\nvocatis, animi marcentis obiectare torporem et cibis potionibusque intra hortorum latebram\ncorpora ignavia pallentia saginare ;\nnobis voluptas est dare beneficia vel laboriosa, dum aliorum labores levent, vel\npericulosa, dum alios periculis extrahant, vel rationes nostras adgravatura, dum aliorum\nnecessitates et angustias laxent.\nQuid mea interest, an recipiam beneficia ? Etiam cum recepero, danda sunt. Beneficium\neius commodum spectat, cui praestatur, non nostrum ; alioquin nobis illud damus. Itaque\nmulta, quae summam utilitatem aliis adferunt, pretio gratiam perdunt. Mercator urbibus prodest, medicus aegris, mango venalibus ; sed omnes isti, quia ad\nalienum commodum pro suo veniunt, non obligant eos, quibus prosunt. Non est beneficium, quod\nin quaestum mittitur. \" Hoc dabo et hoc recipiam \" auctio est.\nNon dicam pudicam, quae amatorem ut incenderet reppulit, quae aut legem aut virum timuit\n; ut ait Ovidius : Quae, quia non licuit, non dedit, illa dedit. Non immerito in numerum\npeccantium refertur, quae pudicitiam timori praestitit, non sibi. Eodem modo, qui beneficium\nut reciperet dedit, non dedit.\nErgo et nos beneficium damus animalibus, quae aut usui aut alimento futura nutrimus !\nBeneficium damus arbustis, quae colimus, ne siccitate aut immoti et neclecti soli duritia\nlaborent !\nNemo ad agrum colendum ex aequo et bono venit nec ad ullam rem, cuius extra ipsam fructus\nest ; ad beneficium dandum non adducit cogitatio avara nec sordida, sed humana, liberalis,\ncupiens dare, etiam eum dederit, et augere novis ac recentibus vetera, unum habens\npropositum, quanto ei, cui praestat, bono futura sit ; alioqui humile est, sine laude, sine\ngloria, prodesse, quia expedit.\nQuid magnifici est se amare, sibi parcere, sibi adquirere ? Ab omnibus istis vera\nbeneficii dandi cupido avocat, ad detrimentum iniecta manu trahit et\nutilitates relinquit ipso bene faciendi opere laetissima.\nNumquid dubium est, quin contraria sit beneficio iniuria ? Quomodo iniuriam facere per se\nvitanda ac fugienda res est, sic beneficium dare per se expetenda. Illic turpitudo contra\nomnia praemia in scelus hortantia valet ; ad hoc invitat honesti per se efficax species.\nNon mentiar, si dixero neminem non amare beneficia sua, neminem non ita compositum animo,\nut libentius eum videat, in quem multa congessit, cui non causa sit iterum dandi beneficii\nsemel dedisse. Quod non accideret, nisi ipsa nos delectarent beneficia. Quam saepe dicentem\naudias :\n\" Non sustineo illum deserere, cui dedi vitam, quem e periculo eripui. Rogat me, ut\ncausam suam contra homines gratiosos agam ; nolo, sed quid faciam ? Iam illi semel, iterum\nadfui.\" Non vides inesse isti rei propriam quandam vim, quae nos dare beneficia cogit,\nprimum quia oportet, deinde quia dedimus ?\nCui initio ratio non fuisset praestandi aliquid, ei praestamus ob hoc, quia praestitimus\n; adeoque ad beneficia nos non impellit utilitas, ut inutilia tueri ac\nfovere perseveremus sola beneficii caritate, cui etiam infeliciter dato indulgere tam\nnaturale est quam liberis pravis.\nIdem isti gratiam referre ipsos fatentur, non quia honestum est, sed quia utile. Quod non\nesse ita minore opera probandum est, quia, quibus argumentis collegimus beneficium dare per\nse rem expetendam esse, isdem etiam hoc colligimus.\nFixum illud est, a quo in cetera probationes nostrae exeunt, honestum ob nullam aliam\ncausam, quam quia honestum sit, coli. Quis ergo controversiam facere audebit, an gratum esse\nhonestum sit ? Quis non ingratum detestetur, hominem sibi ipsum inutilem ? Quid autem cum\ntibi narratur, \" Adversus summa beneficia amici sui ingratus est,\" quomodo adficeris ? Utrum\ntamquam rem turpem fecerit, an tamquam rem utilem sibi et profuturam omiserit ? Puto, nequam\nhominem existimas, cui poena, non cui curatore opus sit ; quod non accideret, nisi gratum\nesse per se expetendum honestumque esset.\nAlia fortasse minus dignitatem suam praeferunt et, an sint honesta, interprete egent. Hoc\nexpositum est pulchriusque, quam ut splendor eius dubie ac parum luceat. Quid tam laudabile,\nquid tam aequaliter in omnium animos receptum quam referre bene meritis gratiam ?\nAd hoc, dic mihi, quae causa nos perducit ? Lucrum ? Quod qui non contemnit, ingratus\nest. Ambitio ? Et quae iactatio est solvisse, quod debeas ? Metus ?\nNullus ingrato ; huic enim uni rei non posuimus legem, tamquam satis natura cavisset.\nQuomodo nulla lex amare parentes, indulgere liberis iubet (supervacuum est enim, in quod\nimus, impelli), quemadmodum nemo in amorem sui cohortandus est, quem adeo, dum nascitur,\ntrahit, ita ne ad hoc quidem, ut honesta per se petat ; placent suapte natura, adeoque\ngratiosa virtus est, ut insitum sit etiam malis probare meliora. Quis est, qui non beneficus\nvideri velit, qui non inter scelera et iniurias opinionem bonitatis adfectet, qui non ipsis,\nquae impotentissime fecit, speciem aliquam induat recti velitque etiam his videri beneficium\ndedisse, quos laesit ?\nGratias itaque agi sibi ab iis, quos adflixere, patiuntur bonosque se ac liberales\nfingunt, quia praestare non possunt. Quod non facerent, nisi illos honesti et per se\nexpetendi amor cogeret moribus suis opinionem contrariam quaerere et nequitiam abdere, cuius\nfructus concupiscitur, ipsa vero odio pudorique est ; nec quisquam tantum a naturae lege\ndescivit et hominem exuit, ut animi causa malus sit.\nDic enim cuilibet ex istis, qui rapto vivunt, an ad illa, quae latrociniis et furtis\nconsecuntur, malint ratione bona pervenire : optabit ille, cui grassari et transeuntes\npercutere quaestus est, potius illa invenire quam eripere ; neminem\nreperies, qui non nequitiae praemiis sine nequitia frui malit. Maximum hoc habemus naturae\nmeritum, quod virtus lumen suum in omnium animos permittit ; etiam, qui non secuntur illam,\nvident.\nUt scias per se expetendam esse grati animi adfectionem, per se fugienda res est ingratum\nesse, quoniam nihil aeque concordiam humani generis dissociat ac distrahit quam hoc vitium.\nNam quo alio tuti sumus, quam quod mutuis iuvamur officiis ? Hoc uno instructior vita\ncontraque incursiones subitas munitior est, beneficiorum commercio.\nFac nos singulos, quid sumus ? Praeda animalium et victimae ac bellissimus et facillimus\nsanguis. Quoniam ceteris animalibus in tutelam sui satis virium est, quaecumque vaga\nnascebantur et actura vitam segregem, armata sunt, hominem imbecilla cutis cingit ; non unguium vis, non dentium terribilem ceteris fecit, nudum et\ninfirmum societas munit. Duas deus res dedit, quae illum\nobnoxium validissimum facerent, rationem et societatem ; itaque, qui par esse nulli posset,\nsi seduceretur, rerum potitur.\nSocietas illi dominium omnium animalium dedit; societas terris genitum in alienae naturae\ntransmisit imperium et dominari etiam in mari iussit ; hoc\nmorborum impetus arcuit, senectuti adminicula prospexit, solacia contra\ndolores dedit ; hoc fortes nos facit, quod licet contra\nfortunam advocare.\nHanc societatem tolle, et unitatem generis humani, qua vita sustinetur, scindes ;\ntolletur autem, si efficis, ut ingratus animus non per se vitandus sit, sed quia aliquid\nilli timendum est ; quam multi enim sunt, quibus ingratis esse tuto licet ! Denique ingratum\nvoco, quisquis metu gratus est.\nDeos nemo sanus timet; furor est enim metuere salutaria, nec quisquam amat, quos timet.\nTu denique. Epicure, deum inermem facis, omnia illi tela, omnem detraxisti potentiam et, ne\ncuiquam metuendus esset, proiecisti illum extra metum.\nHunc igitur insaeptum ingenti quidem et inexplicabili muro divisumque a contactu et a\nconspectu mortalium non habes quare verearis ; nulla illi nec tribuendi nec nocendi materia\nest ; in medio intervallo huius et alterius caeli desertus sine animali, sine homine, sine\nre ruinas mundorum supra se circaque se cadentium evitat non exaudiens vota nec nostri\ncuriosus.\nAtqui hunc vis videri colere non aliter quam parentem grato, ut opinor, animo ; aut, si\nnon vis gratus videri, quia nullum habes illius beneficium, sed te atomi et istae micae tuae\nforte ac temere conglobaverunt, cur colis ?\n\" Propter maiestatem,\" inquis, \" eius eximiam ac singularem\nnaturam.\" Ut concedam tibi, nempe hoc facis nullo pretio inductus, nulla spe ; est ergo\naliquid per se expetendum, cuius te ipsa dignitas ducit, id est honestum. Quid est autem\nhonestius, quam gratum esse ? Huius virtutis materia tam late patet quam vita.\n\" Sed inest,\" inquit, \" huic bono etiam utilitas aliqua.\" Cui enim virtuti non inest ?\nSed id propter se expeti dicitur, quod, quamvis habeat aliqua extra commoda, sepositis\nquoque illis ac remotis placet. Prodest gratum esse ; ero tamen gratus, etiam si nocet.\nGratus quid sequitur ?\nUt haec res illi alios amicos, alia beneficia conciliet ? Quid ergo ? Si quis sibi\noffensas concitaturus est, si quis intellegit adeo per hoc se nihil consecuturum, ut multa\netiam ex reposito adquisitoque perdenda sint, non libens in detrimenta descendit ?\nIngratus est, qui in referenda gratia secundum datum videt, qui sperat, cum reddit.\nIngratum voco, qui aegro adsidit, quia testamentum facturus est, cui de hereditate aut de\nlegato vacat cogitare. Faciat licet omnia, quae facere bonus amicus et memor officii debet :\nsi animo eius obversatur spes lucri, captator est et hamum iacit. Ut aves, quae laceratione\ncorporum aluntur, lassa morbo pecora et casura ex proximo speculantur, ita hic imminet morti\net circa cadaver volat.\nGratus animus ipsa virtute propositi sui capitur. Vis scire hoc ita esse nec illum\nutilitate corrumpi ? Duo genera sunt grati hominis. Dicitur gratus, qui aliquid pro eo, quod\nacceperat, reddidit ; hic fortasse ostentare se potest, habet, quod iactet, quod proferat.\nDicitur gratus, qui bono animo accepit beneficium, bono debet ; hic intra conscientiam\nelusus est.\nQuae illi contingere potest utilitas ex adfectu latenti ? Atqui hic, etiam si ultra\nfacere nil potest, gratus est. Amat, debet, referre gratiam cupit ; quidquid ultra\ndesideras, non ipse deest.\nArtifex est etiam, cui ad exercendam artem instrumenta non suppetunt, nec minus canendi\nperitus, cuius vocem exaudiri fremitus obstrepentium non sinit. Volo referre gratiam : post\nhoc aliquid superest mihi, non ut gratus, sed ut solutus sim ; saepe enim et qui gratiam\nrettulit, ingratus est, et qui non rettulit, gratus. Nam ut omnium aliarum virtutum, ita\nhuius ad animum tota aestimatio redit ; hic si in officio est, quidquid defuit, fortuna\npeccat.\nQuomodo est disertus etiam qui tacet, fortis etiam qui compressis manibus vel etiam\nadligatis, quomodo gubernator etiam, qui in sicco est, quia consummatae scientiae nihil\ndeest, etiam si quid obstat, quominus se utatur, ita gratus est etiam, qui vult tantum nec\nhabet huius voluntatis suae ullum alium quam se testem. Immo amplius\nadiciam :\nest aliquando gratus etiam qui ingratus videtur, quem mala interpres opinio contrarium\ntradidit. Hic quid aliud sequitur quam ipsam conscientiam ? Quae etiam obruta delectat, quae\ncontioni ac famae reclamat et in se omnia reponit et, cum ingentem ex altera parte turbam\ncontra sentientium adspexit, non numerat suffragia, sed una sententia vincit.\nSi vero bonam fidem perfidiae suppliciis adfici videt, non descendit e fastigio et supra\npoenam suam consistit. \" Habeo,\" inquit, \" quod volui, quod petii ; nec paenitet nec\npaenitebit nec ulla iniquitate me eo fortuna perducet, ut hanc vocem audiat : ' Quid mihi\nvolui ? Quid nunc mihi prodest bona voluntas ? ' \" Prodest et in eculeo, prodest et in igne\n; qui si singulis membris admoveatur et paulatim vivum corpus circumeat, licet ipsum cor\nplenum bona conscientia stillet : placebit illi ignis, per quem bona fides conlucebit.\nNunc illud quoque argumentum quamvis dictum iam reducatur : quid est, quare grati velimus\nesse, cum morimur, quare singulorum perpendamus officia, quare id agamus in omnem vitam\nnostram memoria decernente, ne cuius officii videamur obliti ? Nihil iam superest, quo spes\nporrigatur ; in illo tamen cardine positi abire e rebus humanis quam\ngratissimi volumus.\nEst videlicet magna in ipso opere merces rei et ad adliciendas mentes hominum ingens\nhonesti potentia, cuius pulchritudo animos circumfundit et delenitos admiratione luminis ac\nfulgoris sui rapit.\nAt multa hoc commoda oriuntur, et tutior est vita melioribus amorque et secundum bonorum\niudicium aetasque securior, quam innocentia, quam grata mens prosequitur. Fuisset enim\niniquissima rerum natura, si hoc tantum bonum miserum et anceps et sterile fecisset. Sed\nillud intuere, an ad istam virtutem, quae saepe tuta ac facili aditur via, etiam per saxa et\nrupes et feris ac serpentibus obsessum iter fueris iturus.\nNon ideo per se non est expetendum, cui aliquid extra quoque emolumenti adhaeret ; fere\nenim pulcherrima quaeque multis et adventiciis comitata sunt dotibus, sed illas trahunt,\nipsa praecedunt.\nNum dubium est, quin hoc humani generis domicilium circumitus solis ac lunae vicibus suis\ntemperet ? Quin alterius calore alantur corpora, terrae relaxentur, immodici umores\ncomprimantur, adligantis omnia hiemis tristitia frangatur, alterius tepore efficaci et\npenetrabili regatur maturitas frugum ? Quin ad huius cursum fecunditas humana respondeat?\nQuin ille annum observabilem fecerit circumactu suo, haec mensem\nminoribus se spatiis flectens ?\nUt tamen detrahas ista, non erat ipse sol idoneum oculis spectaculum dignusque adorari,\nsi tantum praeteriret? Non erat digna suspectu luna, etiam si otiosum sidus transcurreret ?\nIpse mundus, quotiens per noctem ignes suos fudit et tantum stellarum innumerabilium\nrefulsit, quem non intentum in se tenet ? Quis sibi illa tunc, cum miratur, prodesse cogitat\n?\nAdspice ista tanto superne coetu labentia, quemadmodum velocitatem suam sub specie\nstantis atque immoti operis abscondant. Quantum ista nocte, quam tu in numerum ac discrimen\ndierum observas, agitur ! Quanta rerum turba sub hoc silentio evolvitur !\nQuantam fatorum seriem certus limes educit ! Ista, quae tu non aliter, quam in decorem\nsparsa consideras, singula in opere sunt. Nec enim est, quod existimes septem sola\ndiscurrere, cetera haerere ; paucorum motus comprehendimus, innumerabiles vero longiusque a\nconspectu seducti di eunt redeuntque, et ex his, qui oculos nostros patiuntur, plerique\nobscuro gradu pergunt et per occultum aguntur.\nQuid ergo ? Non caperis tantae molis adspectu, etiam si te non tegat, non custodiat, non\nfoveat generetque ac spiritu suo riget ? Quemadmodum haec cum primum usum habeant et necessaria vitaliaque sint, maiestas tamen eorum totam mentem occupat, ita\nomnis illa virtus et in primis grati animi multum quidem praestat, sed non vult ob hoc\ndiligi ; amplius quiddam in se habet nec satis ab eo intellegitur a quo inter utilia\nnumeratur.\nGratus est, quia expedit ? Ergo et quantum expedit ? Non recipit sordidum virtus amatorem\n; soluto ad illam sinu veniendum est. Ingratus hoc cogitat: \" Volebam gratiam referre, sed\ntimeo impensam, timeo periculum, vereor offensam ; faciam potius, quod expedit.\" Non potest\neadem ratio et gratum facere et ingratum ; ut diversa illorum opera, ita diversa inter se\nproposita sunt. Ille ingratus est, quamvis non oporteat, quia expedit; hic gratus est,\nquamvis non expediat, quia oportet.\nPropositum est nobis secundum rerum naturam vivere et deorum exemplum sequi. Di autem,\nquodcumque faciunt, in eo quid praeter ipsam faciendi rationem secuntur ? Nisi forte illos\nexistimas fructum operum suorum ex fumo extorum et turis odore percipere !\nVide, quanta cotidie moliantur, quanta distribuant ; quantis terras fructibus impleant,\nquam opportunis et in omnes oras ferentibus ventis maria permoveant, quantis imbribus\nrepente deiectis solum molliant venasque fontium arentes redintegrent et infuso per occulta\nnutrimento novent. Omnia ista sine mercede, sine ullo ad ipsos\nperveniente commodo faciunt.\nHoc nostra quoque ratio, si ab exemplari suo non aberrat, servet, ne ad res honestas\nconducta veniat. Pudeat ullum venale esse beneficium: gratuitos habemus deos !\n\" Si deos,\" inquit, \" imitaris, da et ingratis beneficia ; nam et sceleratis sol oritur\net piratis patent maria.\" Hoc loco interrogant, an vir bonus daturus sit beneficium ingrato\nsciens ingratum esse. Permitte mihi aliquid interloqui, ne interrogatione insidiosa\ncapiamur.\nDuos ex constitutione Stoica accipe ingratos. Alter est ingratus, quia stultus est ;\nstultus etiam malus est ; quia malus est, nullo vitio caret : ergo et ingratus est. Sic\nomnes malos intemperantes dicimus, avaros,luxuriosos, malignos, non quia omnia ista singulis\nmagna et nota vitia sunt, sed quia esse possunt ; et sunt, etiam si latent. Alter est\ningratus, qui volgo dicitur, in hoc vitium natura propensus.\nIlli ingrato, qui sic hac culpa non caret, quomodo nulla caret, dabit beneficium vir\nbonus ; nulli enim dare poterit, si tales homines submoverit. Huic ingrato, qui beneficiorum\nfraudator est et in hanc partem procubuit animo, non magis dabit\nbeneficium, quam decoctori pecuniam credet aut depositum committet ei, qui iam pluribus\nabnegavit.\nTimidus dicitur aliquis, quia stultus est: et hoc malos sequitur, quos indiscreta et\nuniversa vitia circumstant ; dicitur timidus proprie natura etiam ad inanes sonos pavidus.\nStultus omnia vitia habet, sed non in omnia natura pronus est ; alius in avaritiam, alius in\nluxuriam, alius in petulantiam inclinatur.\nItaque errant illi, qui interrogant Stoicos : \" Quid ergo ? Achilles timidus est ? Quid\nergo ? Aristides, cui iustitia nomen dedit, iniustus est ? Quid ergo ? Et Fabius, qui '\ncunctando restituit rem,' temerarius est ? Quid ergo ? Decius mortem timet ? Mucius proditor\nest ? Camillus desertor ? \" Non hoc dicimus sic omnia vitia esse in omnibus, quomodo in\nquibusdam singula eminent, sed malum ac stultum nullo vitio vacare ; ne audacem quidem\ntimoris absolvimus, ne prodigum quidem avaritia liberamus.\nQuomodo homo omnes sensus habet nec ideo tamen omnes homines aciem habent Lynceo similem,\nsic, qui stultus est, non tam aeria et concitata habet omnia, quam quidam quaedam. Omnia in\nomnibus vitia sunt, sed non omnia in singulis extant. Hunc natura ad avaritiam impellit ;\nhic vino, hic libidini deditus est aut, si nondum deditus, ita formatus, ut in hoc illum\nmores sui ferant. Itaque, ut ad propositum revertar, nemo non ingratus\nest, qui malus :\nhabet enim omnia nequitiae semina ; tamen proprie ingratus appellatur, qui ad hoc vitium\nvergit. Huic ergo beneficium non dabo.\nQuomodo male filiae suae consulet, qui illam contumeliose et saepe repudiate collocavit,\nmalus pater familiae habebitur, qui negotiorum gestorum damnato patrimonii sui curam\nmandaverit, quomodo dementissime testabitur, qui tutorem filio reliquerit pupillorum\nspoliatorem, sic pessime beneficia dare dicetur, quicumque ingratos eligit, in quos peritura\nconferat.\n\" Di quoque,\" inquit, \" multa ingratis tribuunt.\" Sed illa bonis paraverunt; contingunt\nautem etiam malis, quia separari non possunt. Satius est autem prodesse etiam malis propter\nbonos, quam bonis deesse propter malos. Ita, quae refers, diem, solem, hiemis aestatisque\ncursus et media veris autumnique temperamento imbres et fontium haustus, ventorum statos\nflatus pro universis invenerunt ; excerpere singulos non potuerunt.\nRex honores dignis dat, congiarium et indignis ; frumentum publicum tam fur quam periurus\net adulter accipiunt et sine dilectu morum, quisquis incisus est ;\nquidquid aliud est, quod tamquam civi, non tamquam bono datur, ex aequo boni ac mali ferunt.\nDeus quoque quaedam munera universo humano generi dedit, a quibus excluditur nemo. Nec\nenim poterat fieri, ut ventus bonis viris secundus esset, contrarius malis, communi autem\nbono erat patere commercium maris et regnum humani generis relaxari ; nec poterat lex\ncasuris imbribus dici, ne in malorum improborumque rura defluerent. Quaedam in medio\nponuntur.\nTam bonis quam malis conduntur urbes ; monumenta ingeniorum et ad indignos perventura\npublicavit editio ; medicina etiam sceleratis opem monstrat ; compositiones remediorum\nsalutarium nemo suppressit, ne sanarentur indigni.\nIn iis exige censuram et personarum aestimationem, quae separatim tamquam digno dantur,\nnon in his, quae promiscue turbam admittunt. Multum enim refert, utrum aliquem non excludas\nan eligas. Ius et furi dicitur ; pace et homicidae fruuntur ; sua repetunt etiam, qui aliena\nrapuerunt ; percussores et domi ferrum exercentes murus ab hoste defendit ; legum praesidio,\nqui plurimum in illas peccaverunt,proteguntur.\nQuaedam non poterant ceteris contingere, nisi universis darentur ; non est itaque, quod\nde istis disputes, ad quae publice invitati sumus. Illud, quod iudicio\nmeo ad aliquem pervenire debebit, ei, quem esse ingratum sciam, non dabo.\n\" Ergo,\" inquit, \" nec consilium deliberanti dabis ingrato nec aquam haurire permittes\nnec viam monstrabis erranti ? An haec quidem facies, sed nihil donabis ? \" Distinguam istud,\ncerte temptabo distinguere.\nBeneficium est opera utilis, sed non omnis opera utilis beneficium est ; quaedam enim tam\nexigua sunt, ut beneficii nomen non occupent. Duae res coire debent, quae beneficium\nefficiant. Primum rei magnitudo ; quaedam enim sunt infra huius nominis mensuram. Quis\nbeneficium dixit quadram panis aut stipem aeris abiecti aut ignis accendendi factam\npotestatem ? Et interdum ista plus prosunt, quam maxima ; sed tamen vilitas sua illis, etiam\nubi temporis necessitate facta sunt necessaria, detrahit pretium.\nDeinde hoc, quod potentissimum est, oportet accedat, ut eius causa faciam, ad quem volam\npervenire beneficium, dignumque eum iudicem et libens id tribuam percipiensque ex munere meo\ngaudium, quorum nihil est in istis, de quibus loquebamur ; non enim tamquam dignis illa\ntribuimus, sed neclegenter tamquam parva, et non homini damus, sed humanitati.\nAliquando daturum me etiam indignis quaedam non negaverim in honorem aliorum, sicut in\npetendis honoribus quosdam turpissimos nobilitas industriis sed novis\npraetulit non sine ratione. Sacra est magnarum virtutum memoria, et esse plures bonos iuvat,\nsi gratia bonorum non cum ipsis cadit. Ciceronem filium quae res consulem fecit nisi pater ?\nCinnam nuper quae res ad consulatum recepit ex hostium castris, quae Sex. Pompeium\naliosque Pompeios, nisi unius viri magnitudo tanta quondam, ut satis alte omnes suos etiam\nruina eius attolleret ? Quid nuper Fabium Persicum, cuius osculum etiam impudici denotabant,\nsacerdotem non in uno collegio fecit nisi Verrucosi et Allobrogici et illi trecenti, qui\nhostium incursioni pro re publica unam domum obiecerant ?\nHoc debemus virtutibus, ut non praesentes solum illas, sed etiam ablatas e conspectu\ncolamus ; quomodo illae id egerunt, ut non in unam aetatem prodessent, sed beneficia sua\netiam post ipsas relinquerent, ita nos non una aetate grati simus. Hic magnos viros genuit :\ndignus est beneficiis, qualiscumque est; dignos dedit.\nHic egregiis maioribus ortus est : qualiscumque est, sub umbra suorum lateat. Ut loca\nsordida repercussu solis illustrantur, ita inertes maiorum suorum luce resplendeant.\nExcusare hoc loco tibi, mi Liberalis, deos volo. Interdum enim solemus dicere : \" Quid\nsibi voluit providentia, quae Arrhidaeum regno imposuit ?\"\nIlli putas hoc datum ? Patri eius datum est et fratri. \" Quare C Caesarem orbi terrarum praefecit, hominem sanguinis humani avidissimum,\nquem non aliter fluere in conspectu suo iubebat, quam si ore excepturus esset ? \" Quid ergo\n? Tu hoc illi datum existimas ? Patri eius Germanico datum, avo proavoque et ante hos\naliis non minus claris viris, etiam si privati paresque aliis vitam exegerunt. Quid ?\nTu, cum Mamercum Scaurum consulem faceres, ignorabas ancillarum illum suarum menstruum\nore hiante exceptare ? Numquid enim ipse dissimulabat? Numquid purus videri volebat ?\nReferam tibi dictum eius in se, quod circumferri memini et ipso praesente laudari.\nPollioni Annio iacenti obsceno verbo usus dixerat se facturum id, quod pati malebat ; et\neum Pollionis adtractiorem vidisset frontem : \" Quidquid,\" inquit, \" mali dixi, mihi et\ncapiti meo ! \" Hoc dictum suum ipse narrabat. Hominem tam palam obscenum ad fasces et ad\ntribunal admisisti ?\nNempe dum veterem illum Scaurum senatus principem cogitas et indigne fers subolem eius\niacere.\nIdem facere deos veri simile est, ut alios\nindulgentius tractent propter parentes avosque, alios propter futuram nepotum pronepotumque\nac longe sequentium posterorum indolem ; nota enim illis est operis sui series, omniumque\nillis rerum per manus suas iturarum scientia in aperto semper est ; nobis ex abdito subit,\net, quae repentina putamus, illis provisa veniunt ac familiaria.\n\" Sint hi reges, quia maiores eorum non fuerunt, quia pro summo imperio habuerunt\niustitiam, abstinentiam, quia non rem publicam sibi, sed se rei publicae dicaverunt. Regnent\nhi, quia vir bonus quidam ante proavus eorum fuit, qui animum supra fortunam gessit, qui in\ndissensione civili, quoniam ita expediebat rei publicae, vinci quam vincere maluit ; referri\ngratia illi tam longo spatio non potuit ; in illius respectum iste populo praesideat, non\nquia scit aut potest, sed quia alius pro illo meruit.\nHic corpore deformis est, adspectu foedus et ornamenta sua traducturus ; iam me homines\naccusabunt, caecum ac temerarium dicent, nescientem, quo loco, quae summis atque\nexcelsissimis debentur, ponam ; at ego scio alii me istud dare, alii olim debitum solvere.\nUnde isti norunt illum quondam gloriae sequentis fugacissimum, eo voltu ad pericula\neuntem, quo alii e periculo redeunt, numquam bonum suum a publico distinguentem ? ' Ubi,'\ninquis, ' iste aut quis est ? ' Unde vos scitis ? Apud me istae expensorum acceptorumque\nrationes dispunguntur, ego, quid cui debeam, scio. Aliis post longam diem repono, aliis in\nantecessum ae prout occasio et rei publicae meae facultas tulit.\" Ingrato ergo aliquando\nquaedam, sed non propter ipsum dabo.\n\" Quid ? Si,\" inquit, \" nescis, utrum ingratus sit an gratus, expectabis, donec scias, an\ndandi beneficii tempus non amittes ? Expectare longum est (nam, ut ait Platon, difficilis\nhumani animi coniectura est), non expectare temerarium est.\"\nHuic respondebimus numquam expectare nos certissimam rerum comprehensionem, quoniam in\narduo est veri exploratio, sed ea ire, qua ducit veri similitudo. Omne hac via procedit\nofficium. Sic serimus, sic navigamus, sic militamus, sic uxores ducimus, sic liberos\ntollimus ; cum omnium horum incertus sit eventus, ad ea accedimus, de quibus bene sperandum\nesse credidimus. Quis enim pollicetur serenti proventum, naviganti portum, militanti\nvictoriam, marito pudicam uxorem, patri pios liberos ? Sequimur, qua ratio, non qua veritas\ntraxit.\nExpecta, ut nisi bene cessura non facias et nisi comperta veritate nil noveris : relicto\nomni actu vita consistit. Cum veri similia me in hoc aut in illud\nimpellant, non vera, ei beneficium dabo, quem veri simile erit gratum esse.\n\" Multa,\" inquit, \" intervenient, propter quae et malus pro bono surrepat et bonus pro\nmalo displiceat ; fallaces enim sunt rerum species, quibus credidimus.\" Quis negat ? Sed\nnihil aliud invenio, per quod cogitationem regam. His veritas mihi vestigiis sequenda est,\ncertiora non habeo ; haec ut quam diligentissime aestimem, operam dabo nec cito illis\nadsentiar.\nSic enim in proelio potest accidere, ut telum meum in commilitonem manus dirigat aliquo\nerrore decepta et hosti tamquam meo parcam ; sed hoc et raro accidet et non vitio meo, cuius\npropositum est hostem ferire, civem defendere. Si sciam ingratum esse, non dabo beneficium.\nAt obrepsit, at imposuit : nulla hic culpa tribuentis est, quia tamquam grato dedi.\n\"Si promiseris,\" inquit, \" te daturum beneficium et postea ingratum esse scieris, dabis\nan non ? Si facis sciens, peccas, das enim, cui non debes dare ; si negas, et hoc modo\npeccas : non das ei, cui promisisti. Conscientia vestra hoc loco titubat et illud superbum\npromissum numquam sapientem facti sui paenitere nec umquam emendare, quod fecerit, nec\nmutare consilium,\"\nNon mutat sapiens consilium omnibus his manentibus, quae erant, cum\nsumeret ; ideo numquam illum paenitentia subit, quia nihil melius illo tempore fieri potuit,\nquam quod factum est, nihil melius constitui, quam constitutum est ; ceterum ad omnia cum\nexceptione venit : \"Si nihil inciderit, quod impediat.\" Ideo omnia illi succedere dicimus et\nnihil contra opinionem accidere, quia praesumit animo posse aliquid intervenire, quod\ndestinata prohibeat.\nImprudentium ista fiducia est fortunam sibi spondere ; sapiens utramque partem eius\ncogitat ; scit, quantum liceat errori, quam incerta sint humana, quam multa consiliis\nobstent ; ancipitem rerum ac lubricam sortem suspensus sequitur, consiliis certis incertos\neventus expendit. Exceptio autem, sine qua nihil destinat, nihil ingreditur, et hic illum\ntuetur.\nPromisi beneficium, nisi si quid incidisset, quare non deberem dare. Quid enim, si, quod\nilli pollicitus sum, patria sibi dare iusserit ? Si lex lata erit, ne id quisquam faciat,\nquod ego me amico meo facturum promiseram ? Promisi tibi in matrimonium filiam ; postea\nperegrinus apparuisti ; non est mihi cum externo conubium ; eadem res me defendit, quae\nvetat.\nTunc fidem fallam, tunc inconstantiae crimen audiam, si, cum eadem omnia sint, quae erant\npromittente me, non praestitero promissum ; alioquin, quidquid mutatur, libertatem facit de\nintegro consulendi et me fide liberat. Promisi advocationem : postea\napparuit per illam causam praeiudicium in patrem meum quaeri; promisi me peregre exiturum :\nsed iter infestari latrociniis nuntiatur ; in rem praesentem venturus fui : sed aeger\nfilius, sed puerpera uxor tenet.\nOmnia esse debent eadem, quae fuerunt, eum promitterem, ut promittentis fidem teneas ;\nquae autem maior fieri mutatio potest, quam si te malum virum et ingratum comperi ? Quod\ntamquam digno dabam, indigno negabo et nascendi quoque causam habebo deceptus.\nInspiciam tamen et, quantum sit, de quo agitur; dabit mihi consilium promissae rei modus.\nSi exiguum est, dabo, non quia dignus es, sed quia promisi, nec tamquam munus dabo, sed\nverba mea redimam et aurem mihi pervellam. Damno castigabo promittentis temeritatem : \"\nEcce, ut doleat tibi, ut postea consideratius loquaris ! \" Quod dicere solemus, linguarium\ndabo.\nSi maius erit, non committam, quemadmodum Maecenas ait, ut sestertio centies obiurgatus\nsim. Inter se enim utrumque comparabo. Est aliquid in eo, quod promiseris, perseverare ; est\nrursus multum in eo, ne indigno beneficium des ; hoc tamen quantum est ? Si leve, coniveamus\n; si vero magno mihi aut detrimento aut rubori futurum, malo semel\nexcusare, quare negaverim, quam semper, quare dederim. Totum, inquam, in eo est, quanti\npromissi mei verba taxentur.\nNon tantum, quod temere promisi, retinebo, sed, quod non recte dedi, repetam ; demens\nest, qui fidem praestat errori.\nPhilippus Macedonum rex habebat militem manu fortem, cuius in multis expeditionibus\nutilem expertus operam subinde ex praeda aliquid illi virtutis causa donaverat et hominem\nvenalis animae crebris auctoramentis accendebat. Hic naufragus in possessiones cuiusdam\nMacedonis expulsus est ; quod ut nuntiatum est, accucurrit, spiritum eius recollegit, in\nvillam illum suam transtulit, lectulo suo cessit, adfectum semianimemque recreavit, diebus\ntriginta sua impensa curavit, refecit, viatico instruxit subinde dicentem : \" Gratiam tibi\nreferam, videre tantum mihi imperatorem meum contingat.\"\nNarravit Philippo naufragium suum, auxilium tacuit et protinus petit, ut sibi cuiusdam\npraedia donaret. Ille quidam erat hospes eius, is ipse, a quo receptus erat, a quo sanatus.\nMulta interim reges in bello praesertim opertis oculis donant. \" Non sufficit homo iustus\ntot armatis cupiditatibus, non potest quisquam eodem tempore et bonum virum et bonum ducem\nagere. Quomodo tot milia hominum insatiabilia satiabuntur ? Quid\nhabebunt, si suum quisque habuerit ?\n\" Haec Philippus sibi dixit, cum illum induci in bona, quae petebat, iussit. Expulsus\nbonis suis ille non ut rusticus iniuriam tacitus tulit contentus, quod non et ipse donatus\nesset, sed Philippo epistulam strictam ac liberam scripsit ; qua accepta ita exarsit, ut\nstatim Pausaniae mandaret, bona priori domino restitueret, ceterum improbissimo militi,\ningratissimo hospiti, avidissimo naufrago stigmata inscriberet ingratum hominem testantia.\nDignus quidem fuit, cui non inscriberentur illae litterae, sed insculperentur, qui\nhospitem suum nudo et naufrago similem in id, in\nquo iacuerat ipse, litus\nexpulerat. Sed videbimus, quis modus poenae servandus fuerit ; auferendum utique fuit, quod\nsummo scelere invaserat. Quis autem poena eius moveretur ? Id commiserat, propter quod nemo\nmisereri misericors posset.\nDabit tibi Philippus, quia promisit, etiam si non debet, etiam si iniuriam facturus est,\netiam si scelus facturus est, etiam si uno facto praeclusurus est naufragis litora ? Non est\nlevitas a cognito et damnato errore discedere, et ingenue fatendum est : \" Aliud putavi,\ndeceptus sum.\" Haec vero superbae stultitiae perseverantia est: \" Quod semel dixi, qualecumque est, fixum ratumque sit.\"\nNon est turpe cum re mutare consilium. Age, si Philippus possessorem illum eorum litorum\nreliquisset, quae naufragio ceperat, non omnibus miseris aqua et igni interdixerat ? \"\nPotius,\" inquit, \" intra fines regni mei tu litteras istas oculis inscribendas durissima\nfronte circumfer. I, ostende, quam sacra res sit mensa hospitalis ; praebe in facie tua\nlegendum istuc decretum, quo cavetur, ne miseros tecto iuvare capital sit. Magis ista\nconstitutio sic rata erit, quam si illam in aes incidissem.\"\n\" Quare ergo,\" inquit, \" Zeno vester, cum quingentos denarios cuidam mutuos promisisset\net ipse illum parum idoneum comperisset, amicis suadentibus, ne daret, perseveravit credere,\nquia promiserat ?\n\" Primum alia condicio est in credito, alia in beneficio. Pecuniae etiam male creditae\nexactio est ; et appellare debitorem ad diem possum et, si foro cesserit, portionem feram ;\nbeneficium et totum perit et statim. Praeterea hoc mali viri est, illud mali patris\nfamiliae. Deinde ne Zeno quidem, si maior fuisset summa, credere perseverasset. Quingenti\ndenarii sunt : illud quod dici solet, \" in morbo consumat \" ; fuit tanti non revocare\npromissum suum.\nAd cenam, quia promisi, ibo, etiam si frigus erit; non quidem, si nives cadent. Surgam ad\nsponsalia, quia promisi, quamvis non concoxerim ; sed non, si\nfebricitavero. Sponsum descendam, quia promisi; sed non, si spondere me in incertum iubebis, si fisco obligabis. Subest, inquam, tacita exceptio :\n\"Si potero, si debebo, si haec ita erunt.\"\nEffice, ut idem status sit, cum exigis, qui fuit, cum promitterem ; destituere levitas\nerit. Si aliquid intervenit novi, quid miraris, cum condicio promittentis mutata sit,\nmutatum esse consilium ? Eadem mihi omnia praesta, et idem sum. Vadimonium promittimus,\ntamen deserti non in omnes datur actio : deserentem vis maior excusat.\nIdem etiam in illa quaestione responsum existima, an omni modo referenda sit gratia, et\nan beneficium utique reddendum sit. Animum praestare gratum debeo, ceterum aliquando me\nreferre gratiam non patitur mea infelicitas, aliquando felicitas eius,cui debeo.\nQuid enim regi, quid pauper diviti reddam, utique cum quidam recipere beneficium iniuriam\niudicent et beneficia subinde aliis beneficiis onerent ? Quid amplius in horum persona\npossum quam velle ? Nec enim ideo beneficium novum reicere debeo, quia nondum prius reddidi.\nAccipiam tam libenter, quam dabitur, et praebebo me amico meo exercendae bonitatis suae capacem materiam. Qui nova accipere non vult, acceptis\noffenditur. Non refero gratiam:\nquid ad rem ? Non est per me mora, si aut occasio mihi deest aut facultas. Ille\npraestitit mihi, nempe cum occasionem haberet, cum facultatem. Utrum bonus vir est an malus\n? Apud bonum virum bonam causam habeo, apud malum non ago.\nNe illud quidem existimo faciendum, ut referre gratiam etiam invitis his, quibus\nrefertur, properemus et instemus recedentibus. Non est referre gratiam, quod volens\nacceperis, nolenti reddere. Quidam, cum aliquod illis missum est munusculum, subinde aliud\nintempestive remittunt et nihil se debere testantur ; reiciendi genus est protinus aliud in\nvicem mittere et munus munere expungere.\nAliquando et non reddam beneficium, cum possim. Quando ? Si plus mihi detracturus ero\nquam illi conlaturus, si ille non erit sensurus ullam accessionem recepto eo, quo reddito\nmihi multum abscessurum erit. Qui festinat utique reddere, non habet animum grati hominis,\nsed debitoris ; et, ut breviter, qui nimis cupit solvere, invitus debet ; qui invitus debet,\ningratus est.\nIn prioribus libris videbar consummasse propositum, cum tractassem, quemadmodum dandum\nesset beneficium, quemadmodum accipiendum ; hi enim sunt huius officii fines. Quidquid ultra\nmoror, non servio materiae, sed indulgeo, quae, quo ducit, sequenda est, non quo invitat ;\nsubinde enim nascetur, quo lacessat aliqua dulcedine animum, magis non supervacuum quam\nnecessarium.\nVerum, quia ita vis, perseveremus peractis, quae rem continebant, scrutari etiam ea,\nquae, si vis verum, conexa sunt, non cohaerentia ; quae quisquis diligenter inspicit, nec\nfacit operae pretium nec tamen perdit operam.\nTibi autem, homini natura optimo et ad beneficia propenso, Liberalis Aebuti, nulla eorum\nlaudatio satis facit. Neminem umquam vidi tam benignum etiam levissimorum officiorum\naestimatorem ; iam bonitas tua eo usque prolapsa est, ut tibi dari putes beneficium, quod\nulli datur ; paratus es, ne quem beneficii paeniteat, pro ingratis dependere.\nIpse usque eo abes ab omni iactatione, usque eo statim vis\nexonerare, quos obligas, ut, quidquid in aliquem confers, velis videri non praestare, sed\nreddere, ideoque plenius ad te sic data revertentur. Nam fere secuntur beneficia non\nreposcentem et, ut gloria fugientes magis sequitur, ita fructus beneficiorum gratius\nrespondet, per quos esse etiam ingratis licet.\nPer te vero non est mora, quominus beneficia, qui acceperunt, ultro repetant, nec\nrecusabis conferre alia et suppressis dissimulatisque plura ac maiora adicere : propositum\noptimi viri et ingentis animi tam diu ferre ingratum, donec feceris gratum. Nec te ista\nratio decipiet ; succumbunt vitia virtutibus, si illa non cito odisse properaveris.\nIllud utique unice tibi placet velut magnifice dictum turpe esse beneficiis vinci. Quod\nan sit verum, non immerito quaeri solet, longeque aliud est, quam mente concipis. Numquam\nenim in rerum honestarum certamine superari turpe est, dummodo arma non proicias et victus\nquoque velis vincere.\nNon omnes ad bonum propositum easdem adferunt vires, easdem facultates, eandem fortunam,\nquae optimorum quoque consiliorum dumtaxat exitus temperat ; voluntas ipsa rectum petens\nlaudanda est, etiam si illam alius gradu velociori antecessit. Non ut\nin certaminibus ad spectaculum editis meliorem palma declarat, quamquam in illis quoque\nsaepe deteriorem praetulit casus.\nUbi de officio agitur, quod uterque a sua parte esse quam plenissimum cupit, si alter\nplus potuit et ad manum habuit materiam sufficientem animo suo, si illi, quantum conatus\nest, fortuna permisit, alter autem voluntate par est, etiam si minora, quam accepit,\nreddidit aut omnia non reddidit, sed vult reddere et toto in hoc intentus est animo, non\nmagis victus est, quam qui in armis moritur, quem occidere facilius hostis potuit quam\navertere.\nQuod turpe existimas, id accidere viro bono non potest, ut vincatur. Numquam enim\nsuccumbet, numquam renuntiabit ; ad ultimum usque vitae diem stabit paratus et in hac\nstatione morietur magna se accepisse prae se ferens, paria voluisse.\nLacedaemonii vetant suos pancratio aut caestu decernere, ubi inferiorem ostendit victi\nconfessio. Cursor cretam prior contigit ; velocitate illum, non animo antecessit. Luctator\nter abiectus perdidit palmam, non tradidit. Cum invictos esse Lacedaemonii cives suos magno\naestimarent, ab iis certaminibus removerunt, in quibus victorem facit non iudex nec per se ipse exitus, sed vox cedentis et tradere iubentis.\nHoc, quod illi in suis civibus custodiunt, virtus ac bona voluntas omnibus praestat, ne\numquam vincantur, quoniam quidem etiam inter superantia animus invictus est. Ideo nemo\ntrecentos Fabios victos dicit, sed occisos ; et Regulus captus est a Poenis, non victus, et\nquisquis alius saevientis fortunae vi ac pondere oppressus non submittit animum. In\nbeneficiis idem est.\nPlura aliquis accepit, maiora, frequentiora ; non tamen victus est. Beneficia fortasse\nbeneficiis victa sunt, si inter se data et accepta computes ; si dantem et accipientem\ncomparaveris, quorum animi et per se aestimandi sunt, penes neutrum erit palma. Solet enim\nfieri, ut, etiam cum alter multis vulneribus confossus est, alter leviter quidem saucius\npares exisse dicantur, quamvis alter videatur inferior.\nErgo nemo vinci potest beneficiis, si scit debere, si vult referre : si, quem rebus non\npotest, animo aequat. Hic quam diu in hoc permanet, quam diu tenet voluntatem gratum animum\nsignis approbandi, quid interest, ab utra parte munuscula plura numerentur ? Tu multa dare\npotes, et ego tantum accipere possum ; tecum stat fortuna, mecum bona voluntas ; tamen tam par tibi sum, quam multis armatissimis nudi aut leviter armati.\nNemo itaque beneficiis vincitur, quia tam gratus est quisque, quam voluit. Nam si turpe\nest beneficiis vinci, non oportet a praepotentibus viris accipere beneficium, quibus gratiam\nreferre non possis, a principibus dico, a regibus, quos eo loco fortuna posuit, ex quo\nlargiri multa possent pauca admodum et imparia datis recepturi.\nReges et principes dixi, quibus tamen potest opera navari et quorum illa excellens\npotentia per minorum consensum ministeriumque constat. At sunt quidam extra omnem subducti\ncupiditatem, qui vix ullis humanis desideriis continguntur ; quibus nihil potest praestare\nipsa fortuna. Necesse est a Socrate beneficiis vincar, necesse est a Diogene, qui per medias\nMacedonum gazas nudus incessit calcatis regis opibus.\nO ! ne ille tunc merito et sibi et ceteris, quibus ad dispiciendam veritatem non erat\nobfusa caligo, supra eum eminere visus est, infra quem omnia iacebant. Multo potentior,\nmulto locupletior fuit omnia tunc possidente Alexandro ; plus enim erat, quod hic nollet\naccipere, quam quod ille posset dare.\nNon est turpe ab his vinci ; neque enim minus fortis sum, si cum invulnerabili me hoste\ncommittis, nec ideo minus ignis urere potest, si in materiam incidit\ninviolabilem flammis, nec ideo ferrum secandi vim perdidit, si non recipiens ictum lapis\nsolidusque et invictae adversus dura naturae dividendus est. Idem tibi de homine grato\nrespondeo. Non turpiter vincitur beneficiis, si ab his obligatus est, ad quos aut fortunae\nmagnitudo aut eximia virtus aditum redituris ad se beneficiis clusit.\nA parentibus fere vincimur. Nam tam diu illos habemus, quam diu iudicamus graves et quam\ndiu beneficia illorum non intellegimus. Cum iam aetas aliquid prudentiae collegit et\napparere coepit propter illa ipsa eos amari a nobis debere, propter quae non amabantur,\nadmonitiones, severitatem et inconsultae adulescentiae diligentem custodiam, rapiuntur\nnobis. Paucos usque ad verum fructum a liberis percipiendum perduxit aetas ; ceteri filios\nonere senserunt.\nNon est tamen turpe vinci beneficiis a parente; quidni non sit turpe, eum a nullo sit ?\nQuibusdam enim et pares et impares sumus, pares animo, quem solum illi exigunt, quem nos\nsolum promittimus, impares fortuna, quae si cui obstitit, quominus referret gratiam, non\nideo illi tamquam victo erubescendum est. Non est turpe non consequi, dummodo sequaris.\nSaepe necesse est ante alia beneficia petamus, quam priora reddidimus, nec ideo non\npetimus aut turpiter, quia non reddituri debebimus, quia non per nos erit mora, quominus\ngratissimi simus, sed interveniet aliquid extrinsecus, quod prohibeat.\nNos tamen nec vincemur animo nec turpiter his rebus superabimur, quae non sunt in nostra\npotestate.\nAlexander Macedonum rex gloriari solebat a nullo se beneficiis victum. Non est, quod\nnimius animi Macedonas et Graecos et Caras et Persas et nationes discriptas in exercitum\nsuspiciat, nec hoc sibi praestitisse regnum a Thraciae\nangulo porrectum usque ad litus incogniti maris iudicet. Eadem re gloriari Socrates potuit,\neadem Diogenes, a quo utique victus est, Quidni victus sit illo die, quo homo super mensuram\niam humanae superbiae tumens vidit aliquem, cui nec dare quicquam posset nec eripere ?\nArchelaus rex Socratem rogavit, ut ad se veniret ; dixisse Socrates traditur nolle se ad\neum venire, a quo acciperet beneficia, cum reddere illi paria non posset. Primum in ipsius\npotestate erat non accipere ; deinde ipse dare beneficium prior incipiebat, veniebat enim\nrogatus et id dabat, quod utique ille non erat Socrati redditurus. Etiamnunc Archelaus\ndaturus erat aurum et argentum recepturus contemptum auri et argenti: non poterat referre\nArchelao Socrates gratias ?\nEt quid tantum erat accepturus, quantum dabat, si ostendisset hominem vitae ac mortis\nperitum utriusque fines tenentem ? Si regem in luce media errantem ad rerum naturam\nadmisisset usque eo eius ignarum, ut, quo die solis defectio fuit,regiam eluderet et filium,\nquod in luctu ac rebus adversis moris est, tenderet ?\nQuantum fuisset beneficium, si timentem e latebris suis extraxisset et bonum animum\nhabere iussisset dicens : \" Non est ista solis defectio, sed duorum siderum coitus, cum luna\nhumiliore currens via infra ipsum solem orbem suum posuit et illum obiectu sui abscondit ;\nquae modo partes eius exiguas, si in transcursu strinxit, obducit, modo plus tegit, si\nmaiorem partem sui obiecit, modo excludit totius adspeetum, si recto libramento inter solem\nterrasque media successit.\nSed iam ista sidera hoc et illo diducet velocitas sua ; iam recipient diem terrae, et hic\nibit ordo per saecula dispositosque ac praedictos dies habet, quibus sol intercursu lunae\nvetetur omnes radios effundere. Paulum expecta ; iam emerget, iam istam velut nubem\nrelinquet, iam exsolutus impedimentis lucem suam libere mittet.\"\nSocrates parem gratiam Archelao referre non posset, si illum regnare vetuisset ? Parum\nscilicet magnum beneficium a Socrate accipiebat, si ullum dare Socrati potuisset. Quare ergo\nhoc Socrates dixit ? Vir facetus et cuius per figuras sermo procederet, derisor omnium,\nmaxime potentium, maluit illi nasute negare quam contumaciter aut superbe ; dixit se nolle\nbeneficia ab eo accipere, cui non posset paria reddere. Timuit fortasse, ne cogeretur\naccipere, quae nollet, timuit, ne quid indignum Socrate accipere. Dicet aliquis : \"\nNegasset, si vellet.\n\" Sed instigasset in se regem insolentem et omnia sua magno aestimari volentem. Nihil ad\nrem pertinet, utrum dare aliquid regi nolis an accipere a rege ; in aequo utramque ponit\nrepulsam, et superbo fastidiri acerbius est quam non timeri. Vis scire, quid vere voluerit ?\nNoluit ire ad voluntariam servitutem is, cuius libertatem civitas libera ferre non potuit !\nSatis, ut existimo, hanc partem tractavimus, an turpe esset beneficiis vinci. Quod qui\nquaerit, scit non solere homines sibi ipsos dare beneficium ; manifestum enim fuisset non\nesse turpe a se ipsum vinci.\nAtqui apud quosdam Stoicos et de hoc ambigitur, an possit aliquis\nsibi beneficium dare, an debeat referre sibi gratiam. Quod ut videretur quaerendum, illa\nfecerunt : solemus dicere ; \" gratias mihi ago \" et \" de nullo queri possum alio quam de me\"\net \" ego mihi irascor \" et \" ego a me poenas exigam \" et \" odi me,\" multa praeterea\neiusmodi, per quae unusquisque de se tamquam de altero loquitur.\n\" Si nocere,\" inquit, \" mihi possum, quare non et beneficium mihi dare possim ? Praeterea\nquae, si in alium contulissem, beneficia vocarentur, quare, si in me contuli, non sint ?\nQuod, si ab altero accepissem, deberem, quare, si mihi ipse dedi, non debeam ? Quare sim\nadversus me ingratus, quod non minus turpe est quam in se sordidum esse et in se durum ae\nsaevum et sui neclegentem ?\nTam alieni corporis leno male audit quam sui. Nempe reprenditur adsentator et aliena\nsubsequens verba, paratus ad falsa laudator ; non minus placens sibi et se suspiciens, ut\nita dicam, adsentator suus. Vitia non tantum, cum foris peceant, invisa sunt, sed cum in\nse retorquentur.\nQuem magis admiraberis, quam qui imperat sibi, quam qui se habet in potestate ? Gentes\nfacilius est barbaras impatientesque arbitrii alieni regere, quam animum suum continere et\ntradere sibi. Platon, inquit, agit Socrati gratias, quod ab illo\ndidicit ; quare Socrates sibi non agat, quod ipse se docuit ? M. Cato ait : ' Quod tibi\ndeerit, a te ipso mutuare.' Quare donare mihi non possim, si commodare possum ?\nInnumerabilia sunt, in quibus consuetudo nos dividit ;\ndicere solemus : ' Sine, loquar mecum ' et ' Ego mihi aurem pervellam.' Quae si vera\nsunt, quemadmodum aliquis sibi irasci debet, sic et gratias agere ; quomodo obiurgare se,\nsic et laudare se ; quomodo damno sibi esse, sic et lucro potest. Iniuria et beneficium\ncontraria sunt ; si de aliquo dicimus : ' Iniuriam sibi fecit,' poterimus dicere et : '\nBeneficium sibi dedit.' \"\nNatura prius est, ut quis debeat, deinde, ut gratiam referat ; debitor non est sine\ncreditore, non magis quam maritus sine uxore aut sine filio pater ; aliquis dare debet, ut\naliquis accipiat. Non est dare nec accipere in dexteram manum ex sinistra transferre.\nQuomodo nemo se portat, quamvis corpus suum moveat et transferat, quomodo nemo, quamvis\npro se dixerit, adfuisse sibi dicitur nec statuam sibi tamquam patrono suo ponit, quomodo\naeger, cum cura sua convaluit, mercedem a se non exigit, sic in omni negotio, etiam cum\naliquid, quod prodesset sibi, fecerit, non tamen debebit referre gratiam sibi, quia non habebit, cui referat.\nUt concedam aliquem dare sibi beneficium, dum dat, et recipit ; ut concedam aliquem a se\naccipere beneficium, dum accipit, reddit. Domi, quod aiunt, versura fit et velut lusorium\nnomen statim transit ; neque enim alius dat quam accipit, sed unus atque idem. Hoc verbum \"\ndebere \" non habet nisi inter duos locum ; quomodo ergo in uno consistet, qui se obligando\nliberat ?\nUt in orbe ac pila nihil imum est, nihil summum, nihil extremum, nihil primum, quia motu\nordo mutatur et quae sequebantur praecedunt et quae occidebant oriuntur, omnia,\nquomodocumque ierunt, in idem revertuntur, ita in homine existima fieri ; cum illum in multa\nmutaveris, unus est. Cecidit se : iniuriarum cum quo agat, non habet ; adligavit et clusit :\nde vi non tenetur ; beneficium sibi dedit : danti protinus reddidit.\nRerum natura nihil dicitur perdere, quia, quidquid illi avellitur, ad illam redit, nec\nperire quicquam potest, quod, quo excidat, non habet, sed eodem revolvitur, unde discedit.\n\" Quid simile,\" inquis, \" hoc exemplum habet huic propositae quaestioni ? \"\nDicam. Puta te ingratum esse : non perit beneficium, habet illud,\nqui dedit. Puta te recipere nolle : apud te est, antequam redditur. Non potes quicquam\namittere, quia, quod detrahitur, nihilo minus tibi adquiritur. Intra te ipsum orbis agitur ;\naccipiendo das, dando accipis.\n\" Beneficium,\" inquit, \" sibi dare oportet ; ergo et referre gratiam oportet.\" Primum\nillud falsum est, ex quo pendent sequentia ; nemo enim sibi beneficium dat, sed naturae suae\nparet, a qua ad caritatem sui compositus est, unde summa illi cura est nocitura vitandi,\nprofutura appetendi.\nItaque nec liberalis est, qui sibi donat, nec clemens, qui sibi ignoscit, nec misericors,\nqui malis suis tangitur. Quod aliis praestare liberalitas est, clementia, misericordia, sibi\npraestare natura est. Beneficium res voluntaria est, at prodesse sibi necessarium est. Quo\nquis plura beneficia dedit, beneficentior est; quis umquam laudatus est, quod sibi ipse\nfuisset auxilio ? Quod se eripuisset latronibus ? Nemo sibi beneficium dat, non magis quam\nhospitium ; nemo sibi donat, non magis quam credit.\nSi dat sibi quisque beneficium, semper dat, sine intermissione dat, inire beneficiorum\nsuorum non potest numerum. Quando ergo gratiam referet, cum per hoc ipsum, quo gratiam\nrefert, beneficium det ? Quomodo enim discernere poteris, utrum det\nsibi beneficium an reddat, cum intra eundem hominem res geratur ? Liberavi me periculo :\nbeneficium mihi dedi. Iterum me periculo libero : utrum do beneficium an reddo ?\nDeinde, ut primum illud concedam dare nos nobis beneficium, quod sequitur, non concedam;\nnam etiam si damus, non debemus. Quare ? Quia statim recipimus. Accipere beneficium me\noportet, deinde debere, deinde referre ; debendi locus non est, quia sine ulla mora\nrecipimus. Dat nemo nisi alteri, debet nemo nisi alteri, reddit nemo nisi alteri. Id intra\nunum non potest fieri, quod totiens duos exigit.\nBeneficium est praestitisse aliquid utiliter; verbum autem \" praestitisse \" ad alios\nspectat. Numquid non demens videbitur, qui aliquid sibi vendidisse se dicet ? Quia venditio\nalienatio est et rei suae iurisque in ea sui ad alium translatio. Atqui, quemadmodum\nvendere, sic dare aliquid a se dimittere est et id, quod tenueris, habendum alteri tradere.\nQuod si est, beneficium nemo sibi dedit, quia nemo dat sibi; alioqui duo contraria in uno\ncoeunt, ut sit idem dare et accipere.\nEtiamnunc multum interest inter dare et accipere ; quidni ? eum ex diverso ista verba posita sint. Atqui si quis sibi beneficium dat, nihil interest inter\ndare et accipere. Paulo ante dicebam quaedam ad alios pertinere et sic esse formata, ut tota\nsignificatio illorum discedat a nobis : frater sum, alterius, nemo est enim suus frater ;\npar sum, sed alicui, quis enim par est sibi ? Quod comparatur, sine altero non intellegitur\n; quod iungitur, sine altero non est ; sic et, quod datur, sine altero non est, et\nbeneficium sine altero non est.\nIdem ipso vocabulo apparet, in quo hoc continetur, \" bene fecisse \" ; nemo autem sibi\nbene facit, non magis quam sibi favet, quam suarum partium est. Diutius hoc et pluribus\nexemplis licet prosequi.\nQuidni ? cum inter ea sit habendum beneficium, quae secundam personam desiderant.\nQuaedam, cum sint honesta, pulcherrima, summae virtutis, nisi in altero non habent locum.\nLaudatur et inter maxima humani generis bona fides colitur ; num quis ergo dicitur sibi\nfidem praestitisse ?\nVenio nunc ad ultimam partem. Qui gratiam refert, aliquid debet impendere, sicut, qui\nsolvit, pecuniam ; nihil autem impendit, qui gratiam sibi refert, non magis quam\nconsequitur, qui beneficium a se accepit. Beneficium et gratiae relatio ultro citro ire\ndebent ; intra unum hominem non est vicissitudo. Qui gratiam refert, invicem prodest ei, a\nquo consecutus est aliquid. Qui sibi gratiam refert, cui prodest ?\nSibi. Et quis non alio loco relationem gratiae, alio beneficium cogitat ? Qui gratiam refert\nsibi, sibi prodest. Et quis umquam ingratus hoc noluit\nfacere ? Immo quis non ingratus fuit, ut hoc faceret ?\n\"Si gratias,\" inquit, \" nobis agere debemus, et gratiam referre debemus ; dicimus autem :\n' Ago gratias mihi, quod illam uxorem nolui ducere ' et ' quod cum illo non contraxi\nsocietatem.' \" Cum hoc dicimus, laudamus nos et, ut factum nostrum comprobemus, gratias\nagentium verbis abutimur.\nBeneficium est, quod potest, cum datum est, et non reddi ; qui sibi beneficium dat, non\npotest non recipere, quod dedit ; ergo non est beneficium. Alio tempore beneficium\naccipitur, alio redditur. In\nbeneficio et hoc est probabile, hoc suspiciendum, quod aliquis, ut alteri prodesset,\nutilitatis interim suae oblitus est, quod alteri dedit ablaturus sibi. Hoc non facit, qui\nbeneficium sibi dat.\nBeneficium dare socialis res est, aliquem conciliat, aliquem obligat , sibi dare non est\nsocialis res, neminem conciliat, neminem obligat, neminem in spem inducit, ut dicat : \" Hic\nhomo colendus est ; illi beneficium dedit, dabit et mihi.\n\" Beneficium est, quod quis non sua causa dat, sed eius, cui dat ; is\nautem, qui sibi beneficium dat, sua causa dat ; non est ergo beneficium.\nVideor tibi iam illud, quod in principio dixeram, mentitus. Dicis me abesse ab eo, qui\noperae pretium facit, immo totam operam bona fide perdere. Expecta, et iam hoc verius dices,\nsimul te ad has latebras perduxero, ex quibus cum evaseris, nihil amplius eris adsecutus,\nquam ut eas difficultates effugeris, in quas licuit non descendere.\nQuid enim boni est nodos operose solvere, quos ipse, ut solveres, feceris ? Sed\nquemadmodum quaedam in oblectamentum ac iocum sic inligantur, ut eorum solutio imperito\ndifficilis sit, quae illi, qui implicuit, sine ullo negotio paret, quia commissuras eorum et\nmoras novit, nihilo minus illa habent aliquam voluptatem (temptant enim acumen animorum et\nintentionem excitant), ita haec, quae videntur callida et insidiosa, securitatem ac\nsegnitiam ingeniis auferunt, quibus modo campus, in quo vagentur, sternendus est, modo\ncreperi aliquid et confragosi obiciendum, per quod erepant et sollicite vestigium faciant.\nDicitur nemo ingratus esse ; id sic colligitur: \" Beneficium est, quod prodest ; prodesse\nautem nemo homini malo potest, ut dicitis Stoici; ergo beneficium non accipit malus,ingratus est. \" Etiamnunc beneficium honesta et\nprobabilis res est; apud malum nulli honestae rei aut probabili locus est, ergo nec\nbeneficio ; quod si accipere non potest, ne reddere quidem debet, et ideo non fit ingratus.\n\" Etiamnunc, ut dicitis, bonus vir omnia recte facit; si omnia recte facit, ingratus esse\nnon potest. Malo viro beneficium nemo dare potest. Bonus beneficium reddit, malus non\naccipit ; quod si est, nec bonus quisquam ingratus est nec malus. Ita ingratus in rerum\nnatura est nemo, et hoc inane nomen.\"\nUnum est apud nos bonum, honestum. Id pervenire ad malum non potest ; desinet enim malus\nesse, si ad illum virtus intraverit ; quam diu autem malus est, nemo illi dare beneficium\npotest, quia mala bonaque dissentiunt nec in unum eunt. Ideo nemo illi prodest, quia,\nquidquid ad illum pervenit, id pravo usu corrumpitur.\nQuemadmodum stomachus morbo vitiatus et colligens bilem, quoscumque accepit cibos, mutat\net omne alimentum in causam doloris trahit, ita animus scaevus, quidquid illi commiseris, id\nonus suum et perniciem et occasionem miseriae facit. Felieissimis itaque opulentissimisque\nplurimum aestus subest minusque se inveniunt, quo in maiorem materiam inciderunt, qua\nfluctuarentur.\nErgo nihil potest ad malos pervenire, quod prosit, immo nihil, quod non noceat.\nQuaecumque enim illis contigerunt, in naturam suam vertunt et extra\nspeciosa profuturaque, si meliori darentur, illis pestifera sunt. Ideo nec beneficium dare\npossunt, quoniam nemo potest, quod non habet, dare ; hic bene faciendi voluntate caret.\nSed quamvis haec ita sint, accipere etiam malus tamen quaedam potest, quae beneficiis\nsimilia sint, quibus non redditis ingratus erit. Sunt animi bona, sunt corporis, sunt\nfortunae. Illa animi bona a stulto ac malo submoventur ; ad haec admittitur, quae et\naccipere potest et debet reddere, et, si non reddit, ingratus est. Nec hoc ex nostra tantum\nconstitutione. Peripatetici quoque, qui felicitatis humanae longe lateque terminos ponunt,\naiunt minuta beneficia perventura ad malos ; haec qui non reddit, ingratus est.\nNobis itaque beneficia esse non placet, quae non sunt animum factura meliorem ; commoda\ntamen illa esse et expetenda non negamus. Haec et viro bono dare malus potest et accipere a\nbono, ut pecuniam et vestem et honores et vitam ; quae si non reddit, in ingrati nomen\nincidet.\n\"At quomodo ingratum vocas eo non reddito, quod negas esse beneficium ? \" Quaedam, etiam\nsi vera non sunt, propter similitudinem eodem vocabulo comprehensa sunt. Sic pyxidem et\nargenteam et auream dicimus ; sic inlitteratum non ex toto rudem, sed\nad litteras altiores non perductum ; sic, qui male vestitum et pannosum vidit, nudum vidisse\nse dicit. Beneficia ista non sunt, habent tamen beneficii speciem.\n\" Quomodo ista sunt tamquam beneficia, sic et ille tamquam ingratus est, non ingratus.\"\nFalsum est, quia illa beneficia et qui dat appellat et qui accipit. Ita, qui veri beneficii\nspeciem fefellit, tam ingratus est quam veneficus, qui soporem, cum venenum esse crederet,\nmiscuit.\nCleanthes vehementius agit. \" Licet,\" inquit, \" beneficium non sit, quod accepit, ipse\ntamen ingratus est, quia non fuit redditurus, etiam si accepisset.\n\" Sic latro est etiam antequam manus inquinet, quia ad occidendum iam armatus est et habet\nspoliandi atque interficiendi voluntatem ; exercetur et aperitur opere nequitia, non\nincipit. Sacrilegi dant poenas, quamvis nemo usque ad deos manus porrigat.\n\" Quomodo,\" inquit, \" adversus malum ingratus est quisquam, cum a malo dari beneficium non possit ? \" Ea scilicet ratione, quia ipsum, quod accepit,\nbeneficium non erat, sed vocabatur ; qui accipiet ab illo\naliquid ex his, quae apud imperitos sunt, quorum et malis copia est, ipse quoque in simili\nmateria gratus esse debebit et illa, qualiacumque sunt, cum pro bonis acceperit, pro bonis\nreddere.\nAes alienum habere dicitur et qui aureos debet et qui corium forma publica percussum,\nquale apud Lacedaemonios fuit, quod usum numeratae pecuniae praestat. Quo genere obligatus\nes, hoc fidem exsolve.\nQuid sint beneficia, an et in hanc sordidam humilemque materiam deduci magnitudo nominis\nclari debeat, ad vos non pertinet ; in alios quaeritur verum. Vos ad speciem veri componite\nanimum et, dum honestum discitis, quidquid est, in quo nomen honesti iactatur, id colite.\n\" Quomodo,\" inquit, \" nemo per vos ingratus est, sic rursus omnes ingrati sunt.\" Nam, ut\ndicimus, omnes stulti mali sunt ; qui unum autem habet vitium, omnia habet ; omnes autem\nstulti et mali sunt ; omnes ergo ingrati sunt.\nQuid ergo ? Non sunt ? Non undique humano generi convicium fit ? Non publica querella est\nperisse beneficia et paucissimos esse, qui de bene merentibus non invicem pessime mereantur\n? Nec est, quod hanc nostram tantum murmurationem putes pro pessimo pravoque numerantium,\nquidquid citra recti formulam cecidit.\nEcce nescioqui non ex philosophorum domo clamat, ex medio conventu populos gentesque\ndamnatum vox mittitur : Hoc iam amplius est :\nbeneficia in scelus versa sunt, et sanguini eorum non parcitur, pro quibus sanguis\nfundendus est ; gladio ac venenis beneficia sequimur. Ipsi patriae manus adferre et fascibus\nillam suis premere potentia ac dignitas est ; humili se ac depresso loco putat stare,\nquisquis non supra rem publicam stetit ; accepti ab illa exercitus in ipsam convertuntur, et\nimperatoria contio est :\n\" Pugnate contra coniuges, pugnate contra liberos ! Aras, focos, penates armis incessite\n! \" Qui ne triumphatum quidem inire urbem iniussu senatus deberetis quibusque victorem\nexercitum reducentibus curia extra muros praeberetur, nunc civibus caesis perfusi cruore\ncognato urbem subrectis intrate vexillis.\nObmutescat inter militaria signa libertas, et ille victor pacatorque gentium populus\nremotis procul bellis, omni terrore compresso, intra muros obsessus aquilas suas horreat.\nIngratus est Coriolanus, sero et post sceleris paenitentiam pius ; posuit arma, sed in\nmedio parricidio posuit. Ingratus Catilina ; parum est illi capere patriam, nisi verterit,\nnisi Allobrogum in illam cohortes immiserit et trans Alpes accitus hostis vetera et ingenita\nodia satiaverit ac diu debitas inferias Gallicis bustis duces Romanos\npersolverit.\nIngratus C. Marius ad consulatus a caliga perductus, qui, nisi Cimbricis caedibus Romana\nfunera aequaverit, nisi civilis exitii et trucidationis non tantum dederit signum, sed ipse\nsignum fuerit, parum mutatam ac repositam in priorem locum fortunam suam sentiet.\nIngratus L. Sulla, qui patriam duri oribus remediis, quam pericula erant, sanavit, qui,\ncum a Praenestina arce usque ad Collinam portam per sanguinem humanum incessisset, alia\nedidit in urbe proelia, alias caedes : legiones duas, quod crudele est, post victoriam, quod\nnefas, post fidem in angulo congestas contrucidavit et proscriptionem commentus est, di\nmagni, ut, qui civem Romanum occidisset, impunitatem, pecuniam, tantum non civicam acciperet\n!\nIngratus Cn. Pompeius, qui pro tribus consulatibus, pro triumphis tribus, pro tot\nhonoribus, quos ex maxima parte immaturus invaserat, hanc gratiam rei publicae reddidit, ut\nin possessionem eius alios quoque induceret quasi potentiae suae detracturus invidiam, si,\nquod nulli licere debebat, pluribus licuisset ; dum extraordinaria concupiscit imperia, dum\nprovincias, ut eligat, distribuit, dum ita cum tertio rem publicam\ndividit, ut tamen in sua domo duae partes essent, eo redegit populum Romanum, ut salvus esse\nnon posset nisi beneficio servitutis.\nIngratus ipse Pompei hostis ac victor ; a Gallia Germaniaque bellum in urbem circumegit,\net ille plebicola, ille popularis castra in circo Flaminio posuit propius, quam Porsinae\nfuerant. Temperavit quidem ius crudelitatemque victoriae ; quod dicere solebat, praestitit:\nneminem occidit nisi armatum. Quid ergo est ? Ceteri arma cruentius exercuerunt, satiata\ntamen aliquando abiecerunt ; hic gladium cito condidit, numquam posuit.\nIngratus Antonius in dictatorem suum, quem iure caesum pronuntiavit, interfectores eius\nin provincias et imperia dimisit ; patriam vero proscriptionibus, incursionibus, bellis\nlaceratam post tot mala destinavit ne Romanis quidem regibus, ut, quae Achaeis, Rhodiis,\nplerisque urbibus claris ius integrum libertatemque cum immunitate reddiderat, ipsa tributum\nspadonibus penderet !\nDeficiet dies enumerantem ingratos usque in ultima patriae exitia. Aeque immensum erit,\nsi percurrere coepero, ipsa res publica quam ingrata in optimos ac devotissimos sibi fuerit\nquamque non minus saepe peccaverit, quam in ipsam peccatum est.\nCamillum in exilium misit, Scipionem dimisit; exsulavit post\nCatilinam Cicero, diruti eius penates, bona direpta, factum, quidquid victor Catilina\nfecisset; Rutilius innocentiae pretium tulit in Asia latere ; Catoni populus Romanus\npraeturam negavit, consulatum pernegavit.\nIngrati publice sumus. Se quisque interroget: nemo non aliquem queritur ingratum. Atqui\nnon potest fieri, ut omnes querantur, nisi querendum est de omnibus : omnes ergo ingrati\nsunt. Ingrati sunt tantum ?\nEt cupidi omnes et maligni omnes et timidi omnes, illi in primis, qui videntur audaces.\nAdice : et ambitiosi omnes sunt et impii omnes. Sed non est, quod irascaris ; ignosce illis,\nomnes insaniunt.\nNolo te ad incerta revocare, ut dicam : \" Vide, quam ingrata sit iuventus ! Quis non\npatris sui supremum diem, ut innocens sit, optat ? Ut moderatus sit, expectat ? Ut pius,\ncogitat ? Quotus quisque uxoris optimae mortem timet, ut non et computet ? Cui, rogo,\nlitigatori defenso tam magni beneficii ultra res proximas memoria duravit ? \"\nIllud in confesso est : quis sine querella moritur ? Quis extremo die dicere audet :\nVixi et quem dederat cursum fortuna peregi\n? Quis non recusans, quis non gemens exit ? Atqui hoc ingrati est non esse\ncontentum praeterito tempore. Semper pauci dies erunt, si illos\nnumeraveris.\nCogita non esse summum bonum in tempore ; quantumcumque est, boni consules. Ut prorogetur\ntibi dies mortis, nihil proficitur ad felicitatem, quoniam mora non fit beatior vita sed\nlongior.\nQuanto satius est gratum adversus perceptas voluptates non aliorum annos computare, sed\nsuos benigne aestimare et in lucro ponere ! \" Hoc me dignum iudicavit deus, hoc satis est ;\npotuit plus, sed hoc quoque beneficium est.\" Grati simus adversus deos, grati adversus\nhomines, grati adversus eos, qui aliquid nobis praestiterunt, grati etiam adversus eos, qui\nnostris praestiterunt.\n\" In infinitum ius,\" inquit, \" me obligas, cum dicis : ' et nostris ' ; itaque pone\naliquem finem. Qui filio beneficium dat, ut dicis, et patri eius dat: primum, de quo quaero.\nDeinde illud utique mihi determinari volo : si et patri beneficium datur, numquid et fratri\n? Numquid et patruo ? Numquid et avo ? Numquid et uxori et socero ? Dic mihi, ubi debeam\ndesinere, quousque personarum senem sequar.\"\nSi agrum tuum coluero, tibi beneficium dedero ; si domum tuam ardentem restinxero aut, ne\nconcidat, excepero, tibi beneficium dabo ; si servum tuum sanavero, tibi imputabo ; si\nfilium tuum servavero, non habebis beneficium meum ?\n\" Dissimilia ponis exempla, quia, qui agrum meum colit, agro beneficium non dat sed mihi;\net qui domum meam, quo minus ruat, fulcit, praestat mihi, ipsa enim domus sine sensu est ;\ndebitorem me habet, quia nullum habet ; et qui agrum meum colit, non illum, sed me demereri\nvult. Idem de servo dicam : mei mancipii res est, mihi servatur ; ideo ego pro illo debeo.\nFilius ipse beneficii capax est; itaque ille accipit, ego beneficio laetor et contingor, non\nobligor.\"\nVelim tamen, tu, qui debere te non putas, respondeas mihi. Filii bona valetudo,\nfelicitas, patrimonium pertinet ad patrem ; felicior futurus est, si salvum filium habuerit,\ninfelicior, si amiserit. Quid ergo ? Qui et felicior fit a me et infelicitatis maximae\npericulo liberatur, non accipit beneficium ?\n\" Non,\" inquit ; \" quaedam enim in alios conferuntur, sed ad nos usque permanant ; ab eo\nautem exigi quidque debet, in quem confertur, sicut pecunia ab eo petitur, cui credita est,\nquamvis ad me illa aliquo modo venerit. Nullum beneficium est, cuius non commodum et\nproximos tangat, non numquam etiam longius positos ;\nnon quaeritur, quo beneficium ab eo, cui datum est, transierit, sed ubi primo collocetur ; a reo tibi ipso et a capite repetitio est.\" Quid ergo ?\nOro te, non dicis : \" Filium mihi donasti, et, si hic perisset, victurus non fui \" ? Pro\neius vita beneficium non debes, cuius vitam tuae praefers ? Etiamnunc, cum filium tuum\nservavi, ad genua procumbis, dis vota solvis tamquam ipse servatus ; illae voces exeunt\ntibi :\n\" Nihil mea interest, an me servaveris ; duos servasti, immo me magis.\" Quare ista dicis,\nsi non accipis beneficium ? \" Quia et, si filius meus pecuniam mutuam sumpserit, creditori\nnumerabo, non tamen ideo ego debuero ; quia et, si filius meus in adulterio deprensus erit,\nerubescam, non ideo ego ero adulter.\nDico me tibi obligatum pro filio, non quia sum, sed quia volo me offerre tibi debitorem\nvoluntarium. At pervenit ad me summa ex incolumitate eius voluptas, summa utilitas, et\norbitatis gravissimum vulnus effugi. Non quaeritur nunc, an profueris mihi, sed an\nbeneficium dederis ; prodest enim et animal et lapis et herba, nec tamen beneficium dant,\nquod numquam datur nisi a volente.\nTu autem non vis patri, sed filio dare, et interim ne nosti quidem patrem. Itaque cum\ndixeris: ' Patri ergo beneficium non dedi filium eius servando ? ' contra oppone : ' Patri\nergo beneficium dedi, quem non novi, quem non cogitavi ? ' Et quid quod\naliquando eveniet, ut patrem oderis, filium serves ? Beneficium ei videberis dedisse, cui\ntunc inimicissimus eras, cum dares ? \"\nSed ut dialogorum altercatione seposita tamquam iuris consultus respondeam, mens\nspectanda est dantis ; beneficium ei dedit, cui datum voluit. Si in patris honorem fecit,\npater accepit beneficium ; si filii in usum, pater beneficio in filium conlato non\nobligatur, etiam si fruitur. Si tamen occasionem habuerit, volet et ipse praestare aliquid,\nnon tamquam solvendi necessitatem habeat, sed tamquam incipiendi causam. Repeti a patre\nbeneficium non debet ; si quid pro hoc benigne facit, iustus, non gratus est.\nNam illud finiri non potest : si patri do beneficium, et matri et avo et avunculo et\nliberis et adfinibus et amicis et servis et patriae. Ubi ergo beneficium incipit stare ?\nSontes enim ille inexplicabilis subit, cui difficile est modum imponere, quia paulatim\nsurrepit et non desinit serpere.\nIllud solet quaeri: \" Fratres duo dissident; si alterum servo, an dem beneficium ei, qui\nfratrem invisum non perisse moleste laturus est.\" Non est dubium, quin beneficium sit etiam\ninvito prodesse, sicut non dedit beneficium, qui invitus profuit.\n\" Beneficium,\" inquit, \" vocas, quo ille offenditur, quo torquetur ?\n\" Multa beneficia tristem frontem et asperam habent, quemadmodum secare et urere, ut sanes,\net vinclis coercere. Non est spectandum, an doleat aliquis beneficio accepto, sed an gaudere\ndebeat ; non est malus denarius, quem barbarus et ignarus formae publicae reiecit.\nBeneficium et odit et accepit, si modo id prodest, si is, qui dabat, ut prodesset, dedit.\nNihil refert, an bonam rem malo animo quis accipiat.\nAgedum, hoc in contrarium verte. Odit fratrem suum, quem illi habere expedit ; hunc ego\noccidi: non est beneficium, quamvis ille dicat esse et gaudeat. Insidiosissime nocet, cui\ngratiae aguntur pro iniuria !\n\" Video : prodest aliqua res et ideo beneficium est ; nocet et ideo non est beneficium.\nEcce, quod nec prosit nec noceat, dabo, et tamen beneficium erit. Patrem alicuius in\nsolitudine exanimem inveni, corpus eius sepelivi. Nec ipsi profui (quid enim illius\nintererat, quo genere dilaberetur ?) nec filio (quid enim illi per hoc commodi accessit ?).\"\nDicam, quid consecutus sit : officio sollemni et necessario per me functus est ;\npraestiti patri eius, quod ipse praestare voluisset nec non et debuisset. Hoc tamen ita\nbeneficium est, si non misericordiae et humanitati dedi, ut quodlibet\ncadaver absconderem, sed si corpus adgnovi, si filio tunc hoc praestare me cogitavi. At si\nterram ignoto mortuo inieci, nullum in hoc habeo huius officii debitorem in publicum\nhumanus.\nDicet aliquis : \" Quid tanto opere quaeris, cui dederis beneficium, tamquam repetiturus\naliquando ? Sunt, qui numquam iudicent esse repetendum, et has causas adferunt. Indignus\netiam repetenti non reddet, dignus ipse per se referet. Praeterea, si bono viro dedisti,\nexpecta, ne iniuriam illi facias appellando, tamquam sua sponte redditurus non fuisset. Si\nmalo viro dedisti, plectere ; beneficium vero ne corruperis creditum faciendo. Praeterea\nlex, quod non iussit repeti, vetuit.\"\nVerba sunt ista. Quam diu me nihil urguet, quam diu fortuna nihil cogit, perdam potius\nbeneficium quam repetam. Sed si de salute liberorum agitur, si in periculum uxor deducitur,\nsi patriae salus ac libertas mittit me etiam, quo ire nollem, imperabo pudori meo et\ntestabor omnia me fecisse, ne opus esset mihi auxilio hominis ingrati; novissime recipiendi\nbeneficii necessitas repetendi verecundiam vincet. Deinde, eum bono viro beneficium do, sic\ndo tamquam numquam repetiturus, nisi fuerit necesse.\n\" Sed lex,\" inquit, \" non permittendo exigere vetuit.\" Multa legem non habent nec\nactionem, ad quae consuetudo vitae humanae omni lege valentior dat aditum. Nulla lex iubet\namicorum secreta non eloqui; nulla lex iubet fidem etiam inimico praestare ; quae lex ad id\npraestandum nos, quod alicui promisimus, adligat ? Nulla. Querar tamen cum eo, qui arcanum\nsermonem non continuerit, et fidem datam nec servatam indignabor.\n\" Sed ex beneficio,\" inquit, \" creditum facis.\" Minime ; non enim exigo, sed repeto, et\nne repeto quidem, sed admoneo. Num ultima quoque me necessitas in hoc aget, ut ad eum\nveniam, cum quo mihi diu luctandum sit ? Si quis tam\ningratus est, ut illi non sit satis admoneri, eum transibo nec dignum iudicabo, qui gratus\nesse cogatur.\nQuomodo fenerator quosdam debitores non appellat, quos scit decoxisse et in quorum\npudorem nihil superest, nisi quod pereat, sic ego quosdam ingratos palam ac pertinaciter\npraeteribo nec ab ullo beneficium repetam, nisi a quo non ablaturus ero, sed recepturus.\nMulti sunt, qui nec negare sciant, quod acceperunt, nec referre, qui nec tam boni sunt\nquam grati nec tam mali quam ingrati, segnes et tardi, lenta nomina, non mala. Hos ego non\nappellabo, sed commonefaciam et ad officium aliud agentes reducam.\nQui statim mihi sic respondebunt : \" Ignosce ; non mehercules scivi hoc te desiderare,\nalioqui ultro obtulissem ; rogo, ne me ingratum existimes ; memini, quid mihi praestiteris.\"\nHos ego quare dubitem et sibi meliores et mihi facere ? Quemcumque potuero, peccare\nprohibebo ;\nmulto magis amicum, et ne peccet et ne in me potissimum peccet. Alterum illi beneficium\ndo, si illum ingratum esse non patior ; nec dure illi exprobrabo, quod praestiti, sed quam\npotuero mollissime. Ut potestatem referendae gratiae faciam, renovabo memoriam eius et petam\nbeneficium ; ipse me intelleget repetere.\nAliquando utar verbis durioribus, si emendari illum posse speravero ; nam deploratum\npropter hoc quoque non exagitabo, ne ex ingrato inimicum faciam.\nQuod si admonitionis quoque sugillationem ingratis remittimus, segniores ad reddenda\nbeneficia faciemus ; quosdam vero sanabiles et qui fieri boni possint, si quid illos\nmomorderit, perire patiemur admonitione sublata, qua et pater filium aliquando correxit et\nuxor maritum aberrantem ad se reduxit et amicus languentem amici fidem erexit.\nQuidam, ut expergiscantur, non feriendi, sed commovendi sunt ; eodem modo quorundam ad\nreferendam gratiam fides non cessat, sed languet. Hanc pervellamus. \" Noli munus tuum in\niniuriam vertere ; iniuria est enim, si in hoc non repetis, ut ingratus sim. Quid, si\nignoro, quid desideres ? Quid, si occupationibus districtus et in aha\nvocatus occasionem non observavi ? Ostende mihi, quid possim, quid velis. Quare desperes,\nantequam temptes ?\nQuare properas et beneficium et amicum perdere ? Unde scis, nolim an ignorem, animus an\nfacultas desit mihi? Experire.\" Admonebo ergo non amare, non palam, sine convicio, sic, ut\nse redisse in memoriam, non reduci putet.\nCausam dicebat apud divum Iulium ex veteranis quidam paulo violentior adversus vicinos\nsuos et causa premebatur. \" Meministi,\" inquit, \" imperator, in Hispania, talum extorsisse\nte circa Sucronem ?\" Cum Caesar meminisse se dixisset : \" Meministi quidem sub quadam arbore\nminimum umbrae spargente cum velles residere ferventissimo sole et esset asperrimus locus,\nin quo ex rupibus acutis unica illa arbor eruperat, quendam ex commilitonibus paenulam suam\nsubstravisse ? \"\nCum dixisset Caesar : \" Quidni meminerim ? Et quidem siti confectus, quia impeditus ire\nad fontem proximum non poteram, repere manibus volebam, nisi commilito, homo fortis\nac strenuus, aquam mihi in galea sua adtulisset \"â€”, \" Potes ergo,\" inquit, \" imperator,\nadgnoscere illum hominem aut illam galeam ? \" Caesar ait se non posse galeam adgnoscere,\nhominem pulchre posse, et adiecit, puto obiratus, quod se a cognitione\nmedia ad veterem fabulam abduceret :\n\" Tu utique ille non es.\" \" Merito/' inquit, \" Caesar, me non adgnoscis ; nam cum hoc\nfactum est, integer eram ; postea ad Mundam in acie oculus mihi effossus est et in capite\nlecta ossa. Nec galeam illam, si videris, adgnosces ; machaera enim Hispana divisa est.\"\nVetuit illi exhiberi negotium Caesar et agellos, in quibus vicinalis via causa rixae ac\nlitium fuerat, militi suo donavit.\nQuid ergo ? Non repeteret beneficium ab imperatore, cuius memoriam multitudo rerum\nconfuderat, quem fortuna ingentes exercitus disponentem non patiebatur singulis militibus\noccurrere ? Non est hoc repetere beneficium, sed resumere bono loco positum et paratum, ad\nquod tamen, ut sumatur, manus porrigenda est. Repetam itaque, quia hoc aut ex magna\nnecessitate facturus ero aut illius causa, a quo repetam.\nTi. Caesar inter initia dicenti cuidam: \" Meministiâ€”\" antequam plures notas\nfamiliaritatis veteris proferret : \" Non memini,\" inquit, \" quid fuerim.\" Ab hoc quidni non\nesset repetendum beneficium ? Optanda erat oblivio ; aversabatur omnium amicorum et aequalium notitiam et illam solam praesentem fortunam suam adspici,\nillam solam cogitari ac narrari volebat. Inquisitorem habebat veterem amicum !\nMagis tempestive repetendum est beneficium quam petendum. Adhibenda verborum moderatio,\nut nec gratus possit offendi nec ingratus dissimulare. Tacendum erat et expectandum, si\ninter sapientes viveremus ; et tamen sapientibus quoque indicare melius fuisset, quid rerum\nnostrarum status posceret.\nDeos, quorum notitiam nulla res effugit, rogamus, et illos vota non exorant, sed\nadmonent. Dis quoque, inquam, Homericus ille sacerdos adlegat officia et aras religiose\ncultas. Moneri velle ac posse secunda virtus est.\nEquus obsequens facile et parens huc illuc frenis leniter motis flectendus est. Paucis\nanimus sui rector optimus ; proximi sunt, qui admoniti in viam redeunt; his non est dux\ndetrahendus.\nOpertis oculis inest acies, sed sine usu ; quam lumen diei iis immissum ad ministeria sua\nevocat. Instrumenta cessant, nisi illa in opus suum artifex movit. Inest interim animis\nvoluntas bona, sed torpet modo deliciis ac situ, modo officii inscitia. Hanc utilem facere\ndebemus nec irati relinquere in vitio, sed ut magistri patienter ferre\noffensationes puerorum discentium memoriae labentis; quae quemadmodum saepe subiecto uno aut\naltero verbo ad contextum reddendae orationis adducta est, sic ad referendam gratiam\nadmonitione revocanda est.\nQuaedam, Liberalis, virorum optime, exercendi tantum ingenii causa quaeruntur et semper\nextra vitam iacent ; quaedam et, dum quaeruntur, oblectamento sunt et quaesita usui. Omnium\ntibi copiam faciam ; tu illa, utcumque tibi visum erit, aut peragi iubeto aut ad explicandum\nludorum ordinem induci. Quin his quoque, si abire protinus iusseris, non nihil actum erit ;\nnam etiam quae discere supervacuum est, prodest cognoscere. Ex vultu igitur tuo pendebo ;\nprout ille suaserit mihi, alia detinebo diutius, alia expellam et capite agam.\nAn beneficium eripi posset, quaesitum est. Quidam negant posse ; non enim res est, sed\nactio. Quomodo aliud est munus, aliud ipsa donatio, aliud qui navigat, aliud navigatio, et,\nquamvis in morbo aeger sit, non tamen idem est aeger et morbus, ita aliud est beneficium\nipsum, aliud quod ad unumquemque nostrum beneficio pervenit. Illud incorporale est,\nirritum non fit ;\nmateria vero eius huc et illuc iactatur et dominum mutat. Itaque eum\neripis, ipsa rerum natura revocare, quod dedit, non potest. Beneficia sua interrumpit, non\nrescindit : qui moritur, tamen vixit ; qui amisit oculos, tamen vidit. Quae ad nos\npervenerunt, ne sint, effici potest, ne fuerint, non potest ; pars autem beneficii et quidem\ncertissima est, quae fuit.\nNon numquam usu beneficii longiore prohibemur, beneficium quidem ipsum non eraditur.\nLicet omnes in hoc vires suas natura advocet, retro illi agere se non licet. Potest eripi\ndomus et pecunia et mancipium et quidquid est, in quo haesit beneficii nomen ; ipsum vero\nstabile et immotum est ; nulla vis efficiet, ne hic dederit, ne ille acceperit.\nEgregie mihi videtur M. Antonius apud Rabirium poetam, cum fortunam suam transeuntem alio\nvideat et sibi nihil relictum praeter ius mortis, id quoque, si cito occupaverit, exclamare\n: Hoc habeo, quodcumque dedi. O ! quantum habere potuit, si voluisset ! Hae sunt divitiae\ncertae in quacumque sortis humanae levitate uno loco permansurae; quae cum maiores fuerint,\nhoc minorem habebunt invidiam. Quid tamquam tuo parcis ? Procurator es.\nOmnia ista, quae vos tumidos et supra humana elatos oblivisci cogunt\nvestrae fragilitatis, quae ferreis claustris custoditis armati, quae ex alieno sanguine\nrapta vestro defenditis, propter quae classes cruentaturas maria deducitis, propter quae\nquassatis urbes ignari, quantum telorum in aversos fortuna comparet, propter quae ruptis\ntotiens adfinitatis, amicitiae, collegii foederibus inter contendentes duos terrarum orbis\nelisus est, non sunt vestra. In depositi causa sunt iam iamque ad alium dominum spectantia ;\naut hostis illa aut hostilis animi successor invadet.\nQuaeris, quomodo illa tua facias ? Dona dando. Consule igitur rebus tuis et certam tibi\nearum atque inexpugnabilem possessionem para honestiores illas, non solum tutiores facturus.\nIstud, quod suspicis, quo te divitem ac potentem putas, quam diu possides, sub nomine\nsordido iacet. Domus est, servus est, nummi sunt ; cum donasti, beneficium est.\nPateris,\" inquit, \" nos aliquando beneficium non debere ei, a quo accepimus ; ergo\nereptum est.\" Multa sunt, propter quae beneficium debere desinimus, non quia ablatum sed\nquia corruptum est. Aliquis reum me defendit, sed uxorem meam per vim stupro violavit ; non\nabstulit beneficium, sed opponendo illi parem iniuriam solvit me debito, et, si plus laesit, quam ante profuerat, non tantum gratia extinguitur, sed\nulciscendi querendique libertas fit, ubi in comparatione beneficii praeponderavit iniuria ;\nita non aufertur beneficium, sed vincitur. Quid ?\nnon tam duri quidam et tam scelerati patres sunt, ut illos aversari et eiurare ius fasque\nsit ? Numquid ergo illi abstulerunt, quae dederant ? Minime, sed impietas sequentium\ntemporum commendationem omnis prioris officii sustulit. Non beneficium tollitur, sed\nbeneficii gratia, et efficitur, non ne habeam, sed ne debeam. Tamquam pecuniam aliquis mihi\ncredidit, sed domum meam incendit. Pensatum est creditum damno ; nec reddidi illi, nec tamen\ndebeo.\nEodem modo et hic, qui aliquid benigne adversus me fecit, aliquid liberaliter, sed postea\nmulta superbe, contumeliose, crudeliter, eo me loco posuit, ut proinde liber adversus eum\nessem, ac si nihil accepissem ; vim beneficiis suis attulit.\nColonum suum non tenet quamvis tabellis manentibus, qui segetem eius proculcavit, qui\nsuccidit arbusta, non quia recepit, quod pepigerat, sed quia, ne reciperet, effecit. Sic\ndebitori suo creditor saepe damnatur, ubi plus ex alia causa abstulit, quam ex crediti\npetit.\nNon tantum inter creditorem et debitorem iudex sedet, qui dicat: \"\nPecuniam credidisti. Quid ergo est ? Pecus abegisti, servum eius occidisti, argentum, quod\nnon emeras, possides ; aestimatione facta debitor discede, qui creditor veneras \" ; inter\nbeneficia quoque et iniurias ratio confertur.\nSaepe, inquam, beneficium manet nec debetur ; si secuta est dantem paenitentia, si\nmiserum se dixit, quod dedisset, si, cum daret, suspiravit, vultum adduxit, perdere se\ncredidit, non donare, si sua causa aut certe non mea dedit, si non desiit insultare,\ngloriari, ubique iactare et acerbum munus suum facere, manet beneficium, quamvis non\ndebeatur, sicuti quaedam pecuniae, de quibus ius creditori non dicitur, debentur, sed non\nexiguntur.\nDedisti beneficium, iniuriam postea fecisti; et beneficio gratia debebatur et iniuriae\nultio ; nec ego illi gratiam debeo nec ille mihi poenam : alter ab altero absolvitur. Cum\ndicimus :\n\" Beneficium illi reddidi,\" non hoc dicimus illud nos, quod acceperamus, reddidisse, sed\naliud pro illo. Reddere est enim rem pro re dare ; quidni ? cum omnis solutio non idem\nreddat, sed tantundem. Nam et pecuniam dicimur reddidisse, quamvis numeraverimus pro\nargenteis aureos, quamvis non intervenerint nummi, sed delegatione et verbis perfecta\nsolutio sit.\nVideris mihi dicere : \" Perdis operam ; quorsus enim pertinet scire\nme, an maneat, quod non debetur? Iuris consultorum istae acutae ineptiae sunt, qui\nhereditatem negant usu capi posse sed ea, quae in hereditate sunt, tamquam quicquam aliud\nsit hereditas, quam ea, quae in hereditate sunt.\nIllud potius mihi distingue, quod potest ad rem pertinere, cum idem homo beneficium mihi\ndedit et postea fecit iniuriam, utrum et beneficium illi reddere debeam et me ab illo nihilo\nminus vindicare ac veluti duobus nominibus separatim respondere an alterum alteri\ncontribuere et nihil negotii habere, ut beneficium iniuria tollatur, beneficio iniuria.\nIllud enim video in hoc foro fieri ; quid in vestra schola iuris sit, vos sciatis.\nSeparantur actiones nec de eo, quod agimus, et de eo, quod nobiscum agitur, confunditur\nformula. Si quis apud me pecuniam deposuerit, idem postea furtum mihi fecerit, et ego cum\nillo furti agam et ille mecum depositi.\"\nQuae proposuisti, mi Liberalis, exempla certis legibus continentur, quas necesse est\nsequi. Lex legi non miscetur, utraque sua via it. Depositum habet actionem propriam tam\nmehercules quam furtum. Beneficium nulli legi subiectum est, me arbitro utitur ; licet mihi\ninter se comparare, quantum profuerit mihi quisque aut quantum nocuerit, tum pronuntiare, utrum plus debeatur mihi an debeam.\nIn illis nihil est nostrae potestatis, eundum est, qua ducimur ; in beneficio tota\npotestas mea est, ego iudico. Itaque non separo illa nec diduco, sed iniurias et beneficia\nad eundem iudicem mitto. Alioqui iubes me eodem tempore et amare et odisse et queri et\ngratias agere, quod natura non recipit. Potius comparatione facta inter se beneficii et\niniuriae videbo, an mihi etiam ultro debeatur.\nQuomodo, si quis scriptis nostris alios superne imprimit versus, priores litteras non\ntollit, sed abscondit, sic beneficium superveniens iniuria apparere non patitur.\nVultus tuus, cui regendum me tradidi, colligit rugas et trahit frontem, quasi longius\nexeam. Videris mihi dicere : Quo tantum mihi dexter abis ? Huc derige cursum, litus ama. Non\npossum magis. Itaque, si huic satis factum existimas, illo transeamus, an ei debeatur\naliquid, qui nobis invitus profuit. Hoc apertius potui dicere, nisi propositio deberet esse\nconfusior, ut distinctio statim subsecuta ostenderet utrumque quaeri, et an ei deberemus,\nqui nobis, dum non vult, profuit, et an ei, qui, dum nescit. Nam si quis coactus aliquid\nboni fecit;\nquin nos non obliget, manifestius est, quam ut ulla in hoc verba\nimpendenda sint. Et haec quaestio facile expedietur et si qua similis huic moveri potest, si\ntotiens illo cogitationem nostram converterimus beneficium nullum esse, nisi quod ad nos\nprimum aliqua cogitatio defert, deinde amica et benigna.\nItaque nec fluminibus gratias agimus, quamvis aut magna navigia patiantur et ad\nsubvehendas copias largo ac perenni alveo currant aut piscosa et amoena pinguibus arvis\ninterfluant ; nec quisquam Nilo beneficium debere se iudicat, non magis quam odium, si\nimmodicus superfluxit tardeque decessit ; nec ventus beneficium dat, licet lenis et secundus\nadspiret, nec utilis et salubris cibus. Nam qui beneficium mihi daturus est, debet non\ntantum prodesse, sed velle. Ideo nec mutis animalibus quicquam debetur : et quam multos e\npericulo velocitas equi rapuit ! nec arboribus : et quam multos aestu laborantes ramorum\nopacitas texit !\nQuid autem interest, utrum mihi, qui nescit, profuerit, an qui scire non potuit, cum\nutrique velle defuerit ? Quid interest, utrum me iubeas navi aut vehiculo aut lanceae debere\nbeneficium an ei, qui aeque quam ista propositum bene faciendi nullum habuit, sed profuit\ncasu ?\nBeneficium aliquis nesciens accipit, nemo a nesciente. Quomodo multos fortuita sanant nec\nideo remedia sunt, et in flumen alicui cecidisse frigore magno causa sanitatis fuit, quomodo\nquorundam flagellis quartana discussa est et metus repentinus animum in aliam curam\navertendo suspectas horas fefellit nec ideo quicquam horum, etiam si saluti fuit, salutare\nest, sic quidam nobis prosunt, dum nolunt, immo quia nolunt ; non tamen ideo illis\nbeneficium debemus, quod perniciosa illorum consilia fortuna deflexit in melius.\nAn existimas me debere ei quicquam, cuius manus, cum me peteret, percussit hostem meum,\nqui nocuisset, nisi errasset ? Saepe testis, dum aperte peierat, etiam veris testibus\nabrogavit fidem et reum velut factione circumventum miserabilem reddidit.\nQuosdam ipsa, quae premebat, potentia eripuit, et iudices, quem damnaturi erant causae,\ndamnare gratiae noluerunt. Non tamen hi beneficium reo dederunt, quamvis profuerint, quia,\nquo missum sit telum, non quo pervenerit, quaeritur, et beneficium ab iniuria distinguit non\neventus sed animus.\nAdversarius meus, dum contraria dicit et iudicem superbia offendit et in unum testem\ntemere rem1 demittit, causam meam erexit ; non quaero, an pro me\nerraverit : contra me voluit.\nNempe, ut gratus sim, velle debeo idem facere, quod ille, ut beneficium daret, debuit.\nNum quid est iniquius homine, qui eum odit, a quo in turba calcatus aut respersus aut, quo\nnollet, impulsus est ? Atqui quid est aliud, quod illum querellae eximat, cum in re sit\niniuria, quam nescisse, quid faceret ?\nEadem res efficit, ne hic beneficium dederit, ne ille iniuriam fecerit ; et amicum et\ninimicum voluntas facit. Quam multos militiae morbus eripuit ! Quosdam, ne ad ruinam domus\nsuae occurrerent, inimicus vadimonio tenuit ; ne in piratarum manus pervenirent, quidam\nnaufragio consecuti sunt ; nec his tamen beneficium debemus, quia extra sensum officii casus\nest, nec inimico, cuius nos lis servavit, dum vexat ac detinet.\nNon est beneficium, nisi quod a bona voluntate proficiscitur, nisi illud adcognoscit, qui\ndedit. Profuit aliquis mihi, dum nescit: nihil illi debeo. Profuit, cum vellet nocere :\nimitabor ipsum.\nAd primum illum revertamur. Ut gratiam referam, aliquid facere me vis ? Ipse, ut\nbeneficium mihi daret, nihil fecit ! Ut ad alterum transeamus, vis me\nhuic gratiam referre, ut, quod a nolente accepi, volens reddam ? Nam quid de tertio loquar,\nqui ab iniuria in beneficium delapsus est ?\nUt beneficium tibi debeam, parum est voluisse te dare ; ut non debeam, satis est\nnoluisse. Beneficium enim voluntas nuda non efficit, sed, quod beneficium non esset, si\noptimae ac plenissimae voluntati fortuna defuisset, id aeque beneficium non est, nisi\nfortunam voluntas antecessit. Non enim profuisse te mihi oportet, ut ob hoc tibi obliger,\nsed ex destinato profuisse.\nCleanthes exemplo eiusmodi utitur : \" Ad quaerendum,\" inquit, \" et accersendum ex\nAcademia Platonem duos pueros misi. Alter totam porticum perscrutatus est, alia quoque loca,\nin quibus illum inveniri posse sperabat, percucurrit et domum non minus lassus quam irritus\nredit ;\nalter apud proximum circulatorem resedit et, dum vagus atque erro vernaculis congregatur\net ludit, transeuntem Platonem, quem non quaesierat, invenit. Illum, inquit, laudabimus\npuerum, qui, quantum in se erat, quod iussus est, fecit; hunc feliciter inertem\ncastigabimus.\"\nVoluntas est, quae apud nos ponit officium ; cuius vide quae condicio sit, ut me debito\nobstringat. Parum est illi velle, nisi profuit ; parum est profuisse,\nnisi voluit. Puta enim aliquem donare voluisse nec donasse ; animum quidem eius habeo, sed\nbeneficium non habeo, quod consummat et res et animus.\nQuemadmodum ei, qui voluit mihi quidem pecuniam credere, sed non dedit, nihil debeo, ita\nei, qui voluit mihi beneficium dare, sed non potuit, amicus quidem ero sed non obligatus ;\net volam illi aliquid praestare (nam et ille voluit mihi), ceterum, si benigniore usus\nfortuna praestitero, beneficium dedero, non gratiam rettulero. Ille mihi gratiam referre\ndebebit ; hinc initium fiet, a me numerabitur.\nIntellego iam, quid velis quaerere ; non opus est te dicere ; vultus tuus loquitur. \" Si\nquis sua nobis causa profuit, eine,\" inquis, \" debetur aliquid ? Hoc enim saepe te\nconquerentem audio, quod quaedam homines sibi praestant, aliis imputant.\" Dicam, mi\nLiberalis ; sed prius istam quaestiunculam dividam et rem aequam ab iniqua separabo.\nMultum enim interest, utrum aliquis beneficium nobis det sua causa an et sua. Ille, qui\ntotus ad se spectat et nobis prodest, quia aliter prodesse sibi non potest, eo mihi loco\nest, quo, qui pecori suo hibernum et aestivum pabulum prospicit; eo loco est, quo, qui\ncaptivos suos, ut commodius veneant, pascit et ut opimos\nboves saginat ac defricat, quo lanista, qui familiam summa cura exercet\natque ornat. Multum, ut ait Cleanthes, a beneficio distat negotiatio.\nRursus non sum tam iniquus, ut ei nihil debeam, qui, cum mihi utilis esset, fuit et sibi;\nnon enim exigo, ut mihi sine respectu sui consulat, immo etiam opto, ut beneficium mihi\ndatum vel magis danti profuerit, dum modo id, qui dabat duos intuens dederit et inter me\nseque diviserit.\nLicet id ipse ex maiore parte possideat, si modo me in consortium admisit, si duos\ncogitavit, ingratus sum, non solum iniustus, nisi gaudeo hoc illi profuisse, quod proderat\nmihi. Summae malignitatis est non vocare beneficium, nisi quod dantem aliquo incommodo\nadfecit.\nAlteri illi, qui beneficium dat sua causa, respondebo : \" Usus me quare potius te mihi\nprofuisse dicas quam me tibi ? \" \" Puta,\" inquit, \" aliter fieri non posse me magistratum,\nquam si decem captos cives ex magno captivorum numero redemero ; nihil debebis mihi, cum te\nservitute ac vinculis liberavero ? Atqui mea id causa faciam.\" Adversus hoc respondeo : \"\nAliquid istic tua causa facis, aliquid mea :\ntua, quod redimis, mea, quod me redimis ; tibi enim ad utilitatem tuam satis est\nquoslibet redemisse. Itaque debeo, non quod redimis me, sed quod eligis\n; poteras enim et alterius redemptione idem consequi, quod mea. Utilitatem rei partiris\nmecum et me in beneficium recipis duobus profuturum. Praefers me aliis ; hoc totum mea causa\nfacis.\nItaque, si praetorem te factura esset decem captivorum redemptio, decem autem soli\ncaptivi essemus, nemo quicquam tibi deberet ex nobis, quia nihil haberes, quod cuiquam\nimputares, a tua utilitate seductum. Non sum invidus beneficii interpres nec desidero illud\nmihi tantum dari, sed et mihi.\"\n\" Quid ergo ? \" inquit ; \" si in sortem nomina vestra coici iussissem, et tuum nomen\ninter redimendos exisset, nihil deberes mihi ?\n\" Immo deberem, sed exiguum ; quid sit hoc, dicam. Aliquid istic mea causa facis, quod me\nad fortunam redemptionis admittis ; quod nomen meum exit, sorti debeo, quod exire potuit,\ntibi. Aditum mihi ad beneficium tuum dedisti, cuius maiorem partem fortunae debeo, sed hoc\nipsum tibi, quod fortunae debere potui.\nIllos ex toto praeteribo, quorum mercennarium beneficium est, quod qui dat, non computat,\ncui sed quanti daturus sit, quod undique in se conversum est. Vendit mihi aliquis frumentum\n; vivere non possum, nisi emero ; sed non debeo vitam, quia emi.\nNec, quam necessarium fuerit, aestimo, sine quo victurus non fui,\nsed quam ingratum, quod non habuissem, nisi emissem, in quo invehendo mercator non\ncogitavit, quantum auxilii adlaturus esset mihi, sed quantum lucri sibi. Quod emi, non\ndebeo.\n\" Isto modo,\" inquit, \" nec medico quicquam debere te nisi mercedulam dicis nec\npraeceptori, quia aliquid numeraveris. Atqui omnium horum apud nos magna caritas, magna\nreverentia est.\" Adversus hoc respondetur quaedam pluris esse, quam emuntur.\nEmis a medico rem inaestimabilem, vitam ac bonam valetudinem, a bonarum artium\npraeceptore studia liberalia et animi cultum ; itaque his non rei pretium, sed operae\nsolvitur, quod deserviunt, quod a rebus suis avocati nobis vacant ; mercedem non meriti, sed\noccupationis suae ferunt.\nAliud tamen dici potest verius, quod statim ponam, si prius, quomodo istud refelli\npossit, ostendero. \" Quaedam,\" inquit,\" pluris sunt, quam venierunt, et ob hoc aliquid mihi\nextra pro illis quamvis empta sunt, debes.\"\nPrimum quid interest, quanti sint, cum de pretio inter ementem vendentemque convenerit ?\nDeinde non emi illud suo pretio, sed tuo. \" Pluris est,\" inquis, \" quam venit\" ; sed pluris\nvenire non potuit. Pretium autem rei cuiusque pro tempore est ; eum bene ista laudaveris, tanti sunt, quanto pluris venire non possunt ; propterea nihil\nvenditori debet, qui bene emit.\nDeinde, etiam si pluris ista sunt, non tamen ullum istic tuum munus est, ut non ex usu\neffectuve, sed ex consuetudine et annona aestimetur.\nQuod tu pretium ponis traicienti maria et per medios fluctus, cum terra e conspectu\nrecessit, certam secanti viam et prospiciens futuras tempestates et securis omnibus subito\niubenti vela substringi, armamenta demitti, paratos ad incursum procellae et repentinum\nimpetum stare ? Huic tamen tantae rei praemium vectura persolvit !\nQuanti aestimas in solitudine hospitium, in imbre tectum, in frigore balneum aut ignem ?\nScio tamen, quanti ista consecuturus deversorium subeam! Quantum nobis praestat, qui\nlabentem domum suscipit et agentem ex imo rimas insulam incredibili arte suspendit ! Certo\ntamen et levi pretio fultura conducitur.\nMurus nos ab hostibus tutos et a subitis latronum incursionibus praestat ; notum est\ntamen, illas turres pro securitate publica propugnacula habituras excitaturus faber quid in\ndiem mereat.\nInfinitum erit, si latius exempla conquiram, quibus appareat parvo magna constare. Quid\nergo ? Quare et medico et praeceptori plus quiddam debeo nec adversus\nillos mercede defungor ? Quia ex medico et praeceptore in amicum transeunt et nos non arte,\nquam vendunt, obligant, sed benigna et familiari voluntate.\nItaque medico, si nihil amplius quam manum tangit et me inter eos, quos perambulat, ponit\nsine ullo adfectu facienda aut vitanda praecipiens, nihil amplius debeo, quia me non tamquam\namicum videt, sed tamquam imperatorem.\nNe praeceptorem quidem habeo cur venerer, si me in grege discipulorum habuit, si non\nputavit dignum propria et peculiari cura, si numquam in me derexit animum, et, cum in medium\neffunderet, quae sciebat, non didici, sed excepi. Quid ergo est, quare istis multum debeamus\n?\nNon quia pluris est, quod vendiderunt, quam emimus, sed quia nobis ipsis aliquid\npraestiterunt. Ille magis pependit, quam medico necesse est ; pro me, non pro fama artis\nextimuit ; non fuit contentus remedia monstrare : et admovit ; inter sollicitos adsedit, ad\nsuspecta tempora occurrit ; nullum ministerium illi oneri, nullum fastidio fuit ;\ngemitus meos non securus audivit; in turba multorum invocantem ego illi potissima curatio\nfui ; tantum aliis vacavit, quantum mea valetudo permiserat : huic ego non tamquam medico\nsed tamquam amico obligatus sum.\nAlter rursus docendo et laborem et taedium tulit ; praeter illa, quae a praecipientibus\nin commune dicuntur, aliqua instillavit ac tradidit, hortando bonam indolem erexit et modo\nlaudibus fecit animum, modo admonitionibus discussit desidiam ;\ntum ingenium latens et pigrum iniecta, ut ita dicam, manu extraxit ; nec, quae sciebat,\nmaligne dispensavit, quo diutius esset necessarius, sed cupit, si posset, universa\ntransfundere : ingratus sum, nisi illum inter gratissimas necessitudines diligo.\nSordidissimorum quoque artificiorum institoribus supra constitutum aliquid adiecimus, si\nnobis illorum opera enixior visa est ; et gubernatori et opifici vilissimae mercis et in\ndiem locanti manus suas corollarium adspersimus. In optimis vero artibus, quae vitam aut\nconservant aut excolunt, qui nihil se plus existimat debere, quam pepigit, ingratus est.\nAdice, quod talium studiorum traditio miscet animos ; hoc cum factum est, tam medico quam\npraeceptori pretium operae solvitur, animi debetur.\nPlaton cum flumen nave transisset nec ab illo quicquam portitor exegisset, honori hoc suo\ndatum credens dixit positum illi esse apud Platonem officium; deinde paulo post, cum alium\natque alium gratis eadem sedulitate transveheret, negavit illi iam apud\nPlatonem positum officium.\nNam ut tibi debeam aliquid pro eo, quod praestas, debes non tantum mihi praestare, sed\ntamquam mihi ; non potes ob id quemquam appellare, quod spargis in populum. Quid ergo ?\nNihil tibi debebitur pro hoc ? Tamquam ab uno nihil; cum omnibus solvam, quod cum omnibus\ndebeo.\n\" Negas,\" inquit, \" ullum dare beneficium eum, qui me gratuita nave per flumen Padum\ntulit ? \" Nego. Aliquid boni facit, beneficium non dat ; facit enim aut sua causa aut utique\nnon mea ; ad summam ne ipse quidem se mihi beneficium iudicat dare, sed aut rei publicae aut\nviciniae aut ambitioni suae praestat et pro hoc aliud quoddam commodum expectat, quam quod a\nsingulis recepturus est. \" Quid ergo ?\n\" inquit, \" si princeps civitatem dederit omnibus Gallis, si immunitatem Hispanis, nihil\nhoc nomine singuli debebunt ? \" Quidni debeant ? debebunt autem non tamquam proprium\nbeneficium, sed tamquam publici partem. \" Nullam,\" inquit, \" habuit cogitationem illo\ntempore mei, quo universis proderat ;\nnoluit mihi civitatem proprie dare nec in me direxit animum ; ita quare ei debeam, qui me\nsibi non substituit, cum facturus esset, quod fecit ?\n\" Primum, cum cogitavit Gallis omnibus prodesse, et mihi cogitavit\nprodesse ; eram enim Gallus et me etiam si non mea, publica tamen nota comprendit. Deinde\nego quoque illi non tamquam proprium debebo, sed tamquam commune munus ; unus ex populo non tamquam pro me solvam, sed tamquam pro patria\nconferam.\nSi quis patriae meae pecuniam credat, non dicam me illius debitorem nec hoc aes alienum\nprofitebor aut candidatus aut reus ; ad exsolvendum tamen hoc dabo portionem meam. Sic\nistius muneris, quod universis datur, debitorem me nego, quia mihi quidem dedit sed non\npropter me, et mihi quidem, sed nesciens, an mihi daret; nihilo minus aliquid mihi\ndependendum sciam, quia ad me quoque circumitu longo pervenit. Propter me debet factum esse,\nquod me obliget.\n\" Isto,\" inquit, \" modo nec lunae nec soli quicquam debes ; non enim propter te\nmoventur.\" Sed cum in hoc moveantur, ut universa conservent, et pro me moventur ;\nuniversorum enim pars sum. Adice nunc, quod nostra et horum condicio dissimilis est ;\nnam qui mihi prodest, ut per me prosit sibi, non dedit beneficium, quia me instrumentum\nutilitatis suae fecit; sol autem et luna, etiam si nobis prosunt sua causa, non in hoc tamen\nprosunt, ut per nos prosint sibi ; quid enim nos conferre illis\npossumus ?\n\" Sciam,\" inquit, \" solem ac lunam nobis velle prodesse, si nolle potuerint ; illis autem\nnon licet non moveri. Ad summam consistant et opus suum intermittant.\" Hoc vide quot modis\nrefellatur. Non ideo minus vult, qui non potest nolle ;\nimmo maximum argumentum est firmae voluntatis ne mutari quidem posse. Vir bonus non\npotest non facere, quod facit ; non enim erit bonus, nisi fecerit ; ergo nec bonus vir\nbeneficium dat, quia facit, quod debet, non potest autem non facere, quod debet. Praeterea\nmultum interest, utrum dicas :\n\" Non potest hoc non facere,\" quia cogitur, an : \" Non potest nolle.\" Nam si necesse est\nilli facere, non debeo ipsi beneficium, sed cogenti; si necesse est illi velle ob hoc, quia\nnihil habet melius, quod velit, ipse se cogit ; ita, quod tamquam coacto non deberem,\ntamquam cogenti debeo.\n\" Desinant,\" inquit, \" velle.\" Hoc loco tibi illud occurrat : Quis tam demens est, ut eam\nneget voluntatem esse, cui non est periculum desinendi vertendique se in contrarium, cum ex\ndiverso nemo aeque videri debeat velle, quam cuius voluntas usque eo\ncerta est, ut aeterna sit ? An, si is quoque vult, qui potest statim nolle, is non videbitur\nvelle, in cuius naturam non cadit nolle ?\n\" Agedum,\" inquit, \" si possunt, resistant.\" Hoc dicis : \" Omnia ista ingentibus\nintervallis diducta et in custodiam universi disposita stationes suas deserant ; subita\nconfusione rerum sidera sideribus incurrant, et rupta rerum concordia in ruinam divina\nlabantur, contextusque velocitatis citatissimae in tot saecula promissas vices in medio\nitinere destituat, et, quae nunc alternis eunt redeuntque opportunis libramentis mundum ex\naequo temperantia, repentino concrementur incendio, et ex tanta varietate solvantur atque\neant in unum omnia ; ignis cuncta possideat, quem deinde pigra nox occupet, et profunda\nvorago tot deos sorbeat.\" Est tanti, ut tu coarguaris, ista concidere ? Prosunt tibi etiam\ninvito euntque ista tua causa, etiam si maior illis alia ac prior causa est.\nAdice nunc, quod non externa cogunt deos, sed sua illis in lege aeterna voluntas est.\nStatuerunt, quae non mutarent ; itaque non possunt videri facturi aliquid, quamvis nolint,\nquia, quidquid desinere non possunt, perseverare voluerunt, nec umquam\nprimi consilii deos paenitet.\nSine dubio stare illis et desciscere in contrarium non licet, sed non ob aliud, quam quia\nvis sua illos in proposito tenet ; nec imbecillitate permanent, sed quia non libet ab\noptimis aberrare et sic ire decretum est.\nIn prima autem illa constitutione, cum universa disponerent, etiam nostra viderunt\nrationemque hominis habuerunt; itaque non possunt videri sua tantum causa decurrere et\nexplicare opus suum, quia pars operis et nos sumus. Debemus ergo et soli et lunae et ceteris\ncaelestibus beneficium, quia, etiam si potiora illis sunt, in quae oriuntur, nos tamen in\nmaiora ituri iuvant.\nAdice, quod ex destinato iuvant, ideoque obligati sumus, quia non in beneficium\nignorantium incidimus, sed haec, quae accipimus, accepturos scierunt ; et quamquam maius\nillis propositum sit maiorque actus sui fructus, quam servare mortalia, tamen in nostras\nquoque utilitates a principio rerum praemissa mens est et is ordo mundo datus, ut appareat\ncuram nostri non inter ultima habitam.\nDebemus parentibus nostris pietatem, et multi non, ut gignerent, coierant. Di non possunt videri nescisse, quid effecturi essent, eum omnibus\nalimenta protinus et auxilia providerint, nec eos per neclegentiam genuere, quibus tam multa\ngenerabant. Cogitavit nos ante natura, quam fecit, nec tam leve opus sumus, ut illi\npotuerimus excidere.\nVide, quantum nobis permiserit, quam non intra homines humani imperii condicio sit ;\nvide, in quantum corporibus vagari liceat, quae non coercuit fine terrarum, sed in omnem\npartem sui misit ; vide, animi quantum audeant, quemadmodum soli aut noverint deos aut\nquaerant et mente in altum elata divina comitentur : scies non esse hominem tumultuarium et\nincogitatum opus.\nInter maxima rerum suarum natura nihil habet, quo magis glorietur, aut certe, cui\nglorietur. Quantus iste furor est controversiam dis muneris sui facere ! Quomodo adversus\neos hic erit gratus, quibus gratia referri sine impendio non potest, qui negat se ab iis\naccepisse, a quibus cum maxime accepit, qui et semper daturi sunt et numquam recepturi ?\nQuanta autem perversitas ob hoc alicui non debere, quia etiam infitianti benignus est, et\ncontinuationem ipsam sedemque beneficiorum argumentum vocare necessario dantis! \"Nolo! Sibi\nhabeat! Quis illum rogat ? \" et omnes alias impudentis animi voces his adstrue. Non ideo de\nte minus meretur is, cuius liberalitas ad te etiam, dum negas,\npervenit, cuiusque beneficiorum vel hoc maximum est, quod etiam querenti daturus est.\nNon vides, quemadmodum teneram liberorum infantiam parentes ad salubrium rerum patientiam\ncogant ? Flentium corpora ac repugnandum diligens cura fovent et, ne membra libertas\nimmatura detorqueat, in rectum exitura constringunt et mox liberalia studia inculcant\nadhibito timore nolentibus ; ad ultimum audacem iuventam frugalitati, pudori, moribus bonis,\nsi parum sequitur, coactam applicant.\nAdulescentibus quoque ac iam potentibus sui, si remedia metu aut intemperantia reiciunt,\nvis adhibetur ac severitas. Itaque beneficiorum maxima sunt, quae a parentibus accepimus,\ndum aut nescimus aut nolumus.\nHis ingratis et repudiantibus beneficia, non quia nolunt, sed ne debeant, similes sunt ex\ndiverso nimis grati, qui aliquid incommodi precari solent iis, quibus obligati sunt, aliquid\nadversi, in quo adfectum memorem accepti beneficii approbent.\nAn hoc recte faciant et pia voluntate, quaeritur ; quorum animus simillimus est pravo\namore flagrantibus, qui amicae suae optant exilium, ut desertam fugientemque comitentur, optant inopiam, ut magis desiderant donent, optant morbum, ut\nadsideant, et, quidquid inimicus optaret, amantes vovent. Fere idem itaque exitus est odii\net amoris insani.\nTale quiddam et his accidit, qui amicis incommoda optant, quae detrahant, et ad\nbeneficium iniuria veniunt, cum satius sit vel cessare, quam per scelus officio locum\nquaerere.\nQuid, si gubernator a dis tempestates infestissimas et procellas petat, ut gratior ars\nsua periculo fiat ? Quid, si imperator deos oret, ut magna vis hostium circumfusa castris\nfossas subito impetu compleat et vallum trepidante exercitu vellat et in ipsis portis\ninfesta signa constituat, quo maiore cum gloria rebus lassis profligatisque succurrat ?\nOmnes isti beneficia sua detestabili via ducunt, qui deos contra eum advocant, cui ipsi\nadfuturi sunt, et ante illos sterni quam erigi volunt. Inhumana ista perverse grati animi\nnatura est contra eum optare, cui honeste deesse non possis.\n\" Non nocet,\" inquit, \" illi votum meum, quia simul opto et periculum et remedium.\" Hoc\ndicis non nihil te peccare sed minus, quam si sine remedio periculum optares. Nequitia est\nut extrahas mergere, evertere ut suscites, ut emittas includere. Non\nest beneficium iniuriae finis, nec umquam id detraxisse meritum est, quod ipse, qui\ndetraxit, intulerat.\nNon vulneres me malo quam sanes. Potes inire gratiam, si, quia vulneratus sum, sanas,\nnon, si vulneras, ut sanandus sim. Numquam cicatrix nisi conlata vulneri placuit, quod ita\ncoisse gaudemus, ut non fuisse mallemus. Si hoc ei optares, cuius nullum beneficium haberes,\ninhumanum erat votum ; quanto inhumanius ei optas, cui beneficium debes !\nSimul,\" inquit, \" ut possim ferre illi opem, precor.\" Primum, ut te in media parte voti\ntui occupem, iam ingratus es ; nondum audio, quid illi velis praestare, scio, quid illum\nvelis pati. Sollicitudinem illi et metum et maius aliquod imprecaris malum. Optas, ut ope\nindigeat : hoc contra illum est ; optas, ut ope tua indigeat : hoc pro te est. Non\nsuccurrere vis illi, sed solvere : qui sic properat, solvi vult, non solvere.\nIta, quod unum in voto tuo honestum videri poterat, ipsum turpe et ingratum est, nolle\ndebere; optas enim, non ut tu facultatem habeas referendae gratiae, sed ut ille necessitatem\nimplorandae. Superiorem te facis et, quod nefas est, bene meritum ad\npedes tuos mittis. Quanto satius est honesta voluntate debere, quam rationem per malam\nsolvere !\nSi infitiareris, quod acceperas, minus peccares ; nihil enim, nisi quod dederat,\namitteret. Nunc vis illum subici tibi, iactura rerum suarum et status mutatione in id\ndevocari, ut infra beneficia sua iaceat. Gratum te putabo ? Coram eo, cui prodesse vis,\nopta! Votum tu istud vocas, quod inter gratum et inimicum potest dividi, quod non dubites\nadversarium et hostem fecisse, si extrema taceantur ?\nHostes quoque optaverunt capere quasdam urbes, ut servarent, et vincere quosdam, ut\nignoscerent, nec ideo non hostilia vota, in quibus, quod mitissimum est, post crudelitatem\nvenit.\nDenique qualia esse iudicas vota, quae nemo minus tibi volet, quam is, pro quo fiunt,\nsuccedere ? Pessime cum eo agis, cui vis a dis noceri, a te succurri, inique cum ipsis dis ;\nillis enim durissimas partes imponis, tibi humanas ; ut tu prosis, di nocebunt.\nSi accusatorem submitteres, quem deinde removeres, si aliqua illum lite implicares, quam\nsubinde discuteres, nemo de tuo scelere dubitaret. Quid interest, utrum\nistuc fraude temptetur an voto, nisi quod potentiores illi adversarios quaeris ? Non est,\nquod dicas : \" Quam enim illi iniuriam facio ?\n\" Votum tuum aut supervacuum est aut iniuriosum, immo iniuriosum, etiam si irritum.\nQuidquid non efficis, dei munus est, iniuria vero, quidquid optas. Sat est ; tibi non aliter\ndebemus irasci, quam si profeceris.\n\" Si vota,\" inquit, \" valuissent, et in hoc valuissent, ut tutus esses.\" Primum certum\nmihi optas periculum sub incerto auxilio. Deinde utrumque certum puta : quod nocet, prius\nest.\nPraeterea tu condicionem voti tui nosti, me tempestas occupavit portus ac praesidii\ndubium. Quantum tormentum existimas, etiam si accepero, eguisse ? Etiam si servatus fuero,\ntrepidasse ? Etiam si absolutus fuero, causam dixisse ? Nullius metus tam gratus est finis,\nut non gratior sit solida et inconcussa securitas.\nOpta, ut reddere mihi beneficium possis, cum opus erit, non, ut opus sit. Si esset in tua\npotestate, quod optas, ipse fecisses.\nQuanto hoc honestius votum est : \" Opto, in eo statu sit, quo semper beneficia\ndistribuat, numquam desideret ; sequatur illum materia, qua tam benigne utitur, largiendi\niuvandique ; numquam illi sit dandorum beneficiorum inopia, datorum paenitentia ; naturam per se pronam ad misericordiam, humanitatem, clementiam\nirritet ac provocet turba gratorum, quos illi et habere contingat nec experiri necesse sit ;\nipse nulli implacabilis sit, ipsi nemo placandus ; tam aequali in eum fortuna indulgentia\nperseveret, ut nemo in illum possit esse nisi conscientia gratus.\"\nQuanto haec iustiora vota sunt, quae te in nullam occasionem differunt, sed gratum statim\nfaciunt! Quid enim prohibet referre gratiam prosperis rebus ? Quam multa sunt, per quae,\nquidquid debemus, reddere etiam felicibus possumus ! Fidele consilium, adsidua conversatio,\nsermo comis et sine adulatione iucundus, aures, si deliberari velit, diligentes, tutae, si\ncredere, convictus familiaritas. Neminem tam alte secunda posuerunt, ut non illi eo magis\namicus desit, quia nihil absit.\nIsta tristis et omni voto submovenda occasio ac procul repellenda. Ut gratus esse possis,\niratis dis opus est ? Ne ex hoc quidem peccare te intellegis, quod melius cum eo agitur, cui\ningratus es ? Propone animo tuo carcerem, vincula, sordes, servitutem, bellum, egestatem ;\nhaec sunt occasiones voti tui. Si quis tecum contraxit, per ista dimittitur!\nQuin potius eum potentem esse vis, cui plurimum debes, et1 beatum ?\nQuid enim, ut dixi, vetat te referre etiam summa felicitate praeditis gratiam ? Cuius plena\ntibi occurret et varia materia. Quid ? tu nescis debitum etiam locupletibus solvi ?\nNec te invitum distringam. Omnia sane excluserit opulenta felicitas, monstrabo tibi,\ncuius rei inopia laborent magna fastigia, quid omnia possidentibus desit : scilicet ille,\nqui verum dicat et hominem inter mentientes stupentem ipsaque consuetudine pro rectis blanda\naudiendi ad ignorantiam veri perductum vindicet a consensu concentuque falsorum.\nNon vides, quemadmodum illos in praeceps agat extincta libertas et fides in obsequium\nservile submissa ?\nDum nemo ex animi sui sententia suadet dissuadetque, sed adulandi certamen est et unum\namicorum omnium officium, una contentio, quis blandissime fallat, ignoravere vires suas, et,\ndum se tam magnos, quam audiunt, credunt, attraxere supervacua et in discrimen rerum omnium\nperventura bella, utilem et necessariam rupere concordiam, secuti iram, quam nemo revocabat,\nmultorum sanguinem hauserunt fusuri novissime suum ;\ndum vindicant inexplorata pro certis flectique non minus existimant turpe quam vinci et\nperpetua credunt, quae in summum perducta maxime nutant, ingentia super\nse ac suos regna fregerunt ; nec intellexerunt in illa scena vanis et cito diffluentibus\nbonis refulgente ex eo tempore ipsos nihil non adversi expectare debuisse, ex quo nihil veri\naudire potuerunt.\nCum bellum Graeciae indiceret Xerxes, animum tumentem oblitumque, quam caducis\nconfideret, nemo non impulit. Alius aiebat non laturos nuntium belli et ad primam adventus\nfamam terga versuros ;\nalius nihil esse dubii, quin illa mole non vinci solum Graecia, sed obrui posset ; magis\nverendum, ne vacuas desertasque urbes invenirent et profugis hostibus vastae solitudines\nrelinquerentur non habituris, ubi tantas vires exercere possent ;\nalius vix illi rerum naturam sufficere, angusta esse classibus maria, militi castra,\nexplicandis equestribus copiis campestria, vix patere caelum satis ad emittenda omni manu\ntela.\nCum in hunc modum multa undique iactarentur, quae hominem nimia aestimatione sui furentem\nconcitarent, Demaratus Lacedaemonius solus dixit ipsam illam, qua sibi placeret,\nmultitudinem indigestam et gravem metuendam esse ducenti; non enim vires habere, sed pondus ; immodica numquam regi posse, nec diu durare, quidquid regi non\npotest. \"\n\"In primo,\" inquit, \" statim monte Lacones obiecti dabunt sui experimentum. Tot ista\ngentium milia trecenti morabuntur ; haerebunt in vestigio fixi et commissas sibi angustias\narmis tuebuntur, corporibus obstruent ; tota illos Asia non movebit loco ; tantas minas\nbelli et paene totius generis humani ruentis impetum paucissimi sistent.\nCum te mutatis legibus suis natura transmiserit, in semita haerebis et aestimans futura\ndamna, cum computaveris, quanti Thermopylarum angusta constiterint ; scies te fugari posse,\ncum sciens posse retineri.\nCedent quidem tibi pluribus locis velut torrentis modo ablati, cuius cum magno terrore\nprima vis defluit ; deinde hinc atque illinc coorientur et tuis te viribus prement.\nVerum est, quod dicitur, maiorem belli apparatum esse, quam qui recipi ab his regionibus\npossit, quas oppugnare constituis, sed haec res contra nos est. Ob hoc ipsum te Graecia\nvincet, quia non capit ; uti toto te non potes.\nPraeterea, quae una rebus salus est, occurrere ad primos rerum impetus et inclinatis opem\nferre non poteris nec fulcire ac firmare labentia ; multo ante vincens, quam victum esse te\nsentias.\nCeterum non est, quod exercitum tuum ob hoc sustineri non putes posse, quia numerus eius\nduci quoque ignotus est ; nihil tam magnum est, quod perire non possit, cui nascitur in\nperniciem, ut alia quiescant, ex ipsa magnitudine sua causa.\"\nAcciderunt, quae Demaratus praedixerat. Divina atque humana impellentem et mutantem,\nquidquid obstiterat, trecenti stare iusserunt, stratusque passim per totam Graeciam Perses\nintellexit, quantum ab exercitu turba distaret. Itaque Xerxes pudore quam damno miserior\nDemarato gratias egit, quod solus sibi verum dixisset, et permisit petere, quod vellet.\nPetit ille, ut Sardis, maximam Asiae civitatem, curru vectus intraret rectam capite tiaram\ngerens ; id solis datum regibus. Dignus fuerat praemio, ante quam peteret ; sed quam\nmiserabilis gens, in qua nemo fuit, qui verum diceret regi, nisi qui non dicebat sibi !\nDivus Augustus filiam ultra impudicitiae maledictum impudicam relegavit et flagitia\nprincipalis domus in publicum emisit : admissos gregatim adulteros, pererratam nocturnis\ncomissationibus civitatem, forum ipsum ac rostra, ex quibus pater legem de adulteriis\ntulerat, filiae in stupra placuisse, cotidianum ad Marsyam concursum, cum ex adultera in\nquaestuariam versa ius omnis licentiae sub ignoto adultero peteret.\nHaec tam vindicanda principi quam tacenda, quia quarundam rerum turpitudo etiam ad\nvindicantem redit, parum potens irae publicaverat. Deinde, cum interposito tempore in locum\nirae subisset verecundia, gemens, quod non illa silentio pressisset, quae tam diu nescierat,\ndonec loqui turpe esset, saepe exclamavit : \" Horum mihi nihil accidisset, si aut Agrippa\naut Maecenas vixisset ! \" Adeo tot habenti milia hominum duos reparare difficile est.\nCaesae sunt legiones et protinus scriptae ; fracta classis et intra paucos dies natavit\nnova ; saevitum est in opera publica ignibus, surrexerunt meliora consumptis. Tota vita\nAgrippae et Maecenatis vacavit locus. Quid ? Putem defuisse similes, qui adsumerentur, an\nipsius vitium fuisse, quia maluit queri quam quaerere ?\nNon est, quod existimemus Agrippam et Maecenatem solitos illi vera dicere ; qui si\nvixissent, inter dissimulantes fuissent. Regalis ingenii mos est in praesentium contumeliam\namissa laudare et his virtutem dare vera dicendi, a quibus iam audiendi periculum non est.\nSed ut me ad propositum reducam, vides, quam facile sit gratiam referre felicibus et in\nsummo humanarum opum positis. Dic illis, non quod volunt audire, sed\nquod audisse semper volent ; plenas aures adulationibus aliquando vera vox intret ; da consilium utile. Quaeris, quid felici praestare possis ?\nEffice, ne felicitati suae credat, ut sciat illam multis et fidis manibus continendam.\nParum in illum contuleris, si illi stultam fiduciam permansurae semper potentiae excusseris\ndocuerisque mobilia esse, quae dedit casus, et maiore cursu fugere, quam veniunt, nec iis\nportionibus, quibus ad summa perventum est, retro iri, sed saepe inter maximam fortunam et\nultimam nihil interesse ?\nNescis, quantum sit pretium amicitiae, si non intellegis multum te ei daturum, cui\ndederis amicum, rem non domibus tantum, sed saeculis raram, quae non aliubi magis deest,\nquam ubi creditur abundare. Quid ?\nIstos tu libros, quos vix nomenclatorum complectitur aut memoria aut manus, amicorum\nexistimas esse ? Non sunt isti amici, qui agmine magno ianuam pulsant, qui in primas et\nsecundas admissiones digeruntur.\nConsuetudo ista vetus est regibus regesque simulantibus populum amicorum discribere, et\nproprium superbiae magno aestimare introitum ac tactum sui liminis et pro honore dare, ut\nostio suo propius adsideas, ut gradum prior intra domum ponas, in qua\ndeinceps multa sunt ostia, quae receptos quoque excludant.\nApud nos primi omnium C. Gracchus et mox Livius Drusus\ninstituerunt segregare turbam suam et alios in secretum recipere, alios cum pluribus, alios\nuniversos. Habuerunt itaque isti amicos primos, habuerunt secundos, numquam veros.\nAmicum vocas, cuius disponitur salutatio ? Aut potest huius tibi fides patere, qui per\nfores maligne apertas non intrat, sed illabitur ? Huic pervenire usque ad libertatem\ndestringendam licet, cuius vulgare et publicum verbum et promiscuum ignotis \" Have ! \" non\nnisi suo ordine emittitur ?\nAd quemcumque itaque istorum veneris, quorum salutatio urbem concutit, scito, etiam si\nanimadverteris obsessos ingenti frequentia vicos et commeantium in utramque partem catervis\nitinera compressa, tamen venire te in locum hominibus plenum, amicis vacuum.\nIn pectore amicus, non in atrio quaeritur; illo recipiendus, illic retinendus est et in\nsensus recondendus. Hoc doce : gratus es.\nMale de te existimas, si inutilis es nisi adflicto, si rebus bonis supervacuus es.\nQuemadmodum te et in dubiis et in adversis et in laetis sapienter geris, ut dubia prudenter\ntractes, adversa fortiter, laeta moderate, ita in omnia utilem te exhibere amico potes. Adversa eius nec deserueris nec optaveris ; multa nihilo minus, ut non\noptes, in tanta varietate, quae tibi materiam exercendae fidei praebeant, incident.\nQuemadmodum, qui optat divitias alicui in hoc, ut illarum ipse partem ferat, quamvis pro\nillo videatur optare, sibi prospicit, sic, qui optat amico aliquam necessitatem, quam\nadiutorio suo fideque discutiat, quod est ingrati, se illi praefert et tanti existimat illum\nmiserum esse, ut ipse gratus sit, ob hoc ipsum ingratus ; exonerare enim se vult et gravi\nsarcina liberare.\nMultum interest, utrum properes referre gratiam, ut reddas beneficium, an ne debeas. Qui\nreddere vult, illius se commodo aptabit et idoneum illi venire tempus volet ; qui nihil\naliud quam ipse liberari vult, quomodocumque ad hoc cupiet pervenire, quod est pessimae\nvoluntatis.\n\" Ista,\" inquit, \" festinatio nimium grati est ! \" Id apertius exprimere non possum, quam\nsi repetivero, quod dixi. Non vis reddere acceptum beneficium, sed effugere. Hoc dicere\nvideris : \" Quando isto carebo ? Quocumque modo mihi laborandum est, ne isti obligatus sim.\"\nSi optares, ut illi de suo solveres, multum abesse videreris a grato. Hoc, quod optas,\niniquius est ; exsecraris enim illum et caput sanctum tibi dira\nprecatione defigis.\nNemo, ut existimo, de immanitate animi tui dubitaret, si aperte illi paupertatem, si\ncaptivitatem, si famem ac metum imprecareris ; at quid interest, utrum vox ista sit voti tui\nan vis ? Aliquid enim horum optas. I nunc et hoc esse grati puta, quod ne ingratus quidem\nfaceret, qui modo non usque in odium, sed tantum usque ad infitiationem beneficii perveniret\n!\nQuis pium dicet Aenean, si patriam capi voluerit, ut captivitati patrem eripiat ? Quis\nSiculos iuvenes ut bona liberis exempla monstrabit, si optaverint, ut Aetna immensam ignium\nvim super solitum ardens et incensa praecipitet datura ipsis occasionem exhibendae pietatis\nex medio parentibus incendio raptis ?\nNihil debet Scipioni Roma, si Punicum bellum, ut finiret, aluit ; nihil Deciis, quod\nmorte patriam servaverunt, si prius optaverant, ut devotioni fortissimae locum ultima rerum\nnecessitas faceret. Gravissima infamia est medici opus quaerere ; multi, quos auxerant\nmorbos et irritaverant, ut gloria maiore sanarent, non potuerunt discutere aut cum magna\nmiserorum vexatione vicerunt.\nCallistratum aiunt (ita certe Hecaton auctor est), cum in exilium iret, in quod multos\ncum illo simul seditiosa civitas et intemperanter libera expulerat,\noptante quodam, ut Atheniensibus necessitas restituendi exules esset, abominatum talem\nreditum.\nRutilius noster animosius, cum quidam illum consolaretur et diceret instare arma civilia,\nbrevi futurum, ut omnes exules reverterentur : \" Quid tibi,\" inquit, \" mali feci, ut mihi\npeiorem reditum quam exitum optares ? Ut malo, patria exilio meo erubescat, quam reditu\nmaereat ! \" Non est istud exilium, cuius neminem non magis quam damnatum pudet.\nQuemadmodum illi servaverunt bonorum civium officium, qui reddi sibi penates suos\nnoluerunt clade communi, quia satius erat duos iniquo malo adfici quam omnes publico, ita\nnon servat grati hominis adfectum, qui bene de se merentem difficultatibus vult opprimi,\nquas ipse submoveat, quia, etiam si bene cogitat, male precatur. Ne in patrocinium quidem,\nnedum in gloriam est incendium extinxisse, quod feceris.\nIn quibusdam civitatibus impium votum sceleris vicem tenuit. Demades certe Athenis eum,\nqui necessaria funeribus venditabat, damnavit, cum probasset magnum lucrum optasse, quod\ncontingere illi sine multorum morte non poterat. Quaeri tamen solet, an merito damnatus sit.\nFortasse optavit, non ut multis venderet, sed ut care, ut parvo sibi constarent, quae venditurus esset.\nCum constet negotiatio eius ex empto et vendito, quare votum eius in unam partem trahis,\ncum lucrum ex utraque sit ? Praeterea omnes licet, qui in ista negotiatione sunt, damnes ;\nomnes enim idem volunt, id est, intra se optant. Magnam partem hominum damnabis ; cui enim\nnon ex alieno incommodo lucrum ?\nMiles bellum optat, si gloriam ; agricolam annonae caritas erigit ; eloquentiae pretium\nexcitat litium numerus ; medicis gravis annus in quaestu est ; institores delicatarum\nmercium iuventus corrupta locupletat; nulla tempestate tecta, nullo igne laedantur : iacebit\nopera fabrilis. Unius votum deprensum est, omnium simile est.\nAn tu Arruntium et Haterium et ceteros, qui captandorum testamentorum artem professi\nsunt, non putas eadem habere quae dissignatores et libitinarios vota ? Illi tamen, quorum\nmortes optent, nesciunt, hi familiarissimum quemque, ex quo propter amicitiam spei plurimum\nest, mori cupiunt. Illorum damno nemo vivit, hos, quisquis differt, exhaurit ; optant ergo\nnon tantum, ut accipiant, quod turpi servitute meruerunt, sed etiam, ut tributo gravi liberentur.\nNon est itaque dubium, quin hi magis, quod damnatum est in uno, optent, quibus, quisquis\nmorte profuturus est, vita nocet. Omnium tamen istorum tam nota sunt\nvota quam impunita. Denique se quisque consulat et in secretum pectoris sui redeat et\ninspiciat, quid tacitus optaverit. Quam multa sunt vota, quae etiam sibi fateri pudet ! Quam\npauca, quae facere coram teste possimus !\nSed non, quidquid reprehendendum, etiam damnandum est, sicut hoc votum amici, quod in\nmanibus est, male utentis bona voluntate et in id vitium incidentis, quod devitat ; nam dum\ngratum animum festinat ostendere, ingratus est. Hoc ait :\n\" In potestatem meam recidat, gratiam meam desideret, sine me salvus, honestus, tutus\nesse non possit, tam miser sit, ut illi beneficii loco sit, quidquid redditur.\" Haec dis\naudientibus : \" Circumveniant illum domesticae insidiae, quas ego possim solus opprimere,\ninstet potens inimicus et gravis, infesta turba nec inermis, creditor urgueat, accusator.\"\nVide, quam sis aecus ! Horum optares nihil, si tibi beneficium non dedisset. Ut alia\ntaceam, quae graviora committis pessima pro optimis referendo, hoc certe delinquis, quod non\nexpectas suum cuiusque rei tempus, quod aeque peccat, qui non sequitur, quam qui antecedit.\nQuomodo beneficium non semper recipiendum est, sic non utique reddendum.\nSi mihi non desideranti redderes, ingratus esses ; quanto ingratior es, qui desiderare me\ncogis ! Expecta ! Quare subsidere apud te munus meum non vis ? Quare\nobligatum moleste te fers ? Quare quasi cum acerbo\nfeneratore signare rationem parem properas ? Quid mihi negotium quaeris ? Quid in me deos\nimmittis ? Quomodo exigeres, qui sic reddis ?\nAnte omnia ergo, Liberalis, hoc discamus, beneficia debere secure et occasiones\nreddendorum observare, non manu facere. Ipsam hanc cupiditatem primo quoque tempore\nliberandi se meminerimus ingrati esse ; nemo enim libenter reddit, quod invitus debet, et,\nquod apud se esse non vult, onus iudicat esse, non munus.\nQuanto melius ac iustius in promptu habere merita amicorum et offerre, non ingerere, nec\nobaeratum se iudicare, quoniam beneficium commune vinculum est et inter se duos adligat !\nDic : \" Nihil moror, quominus tuum revertatur; opto, hilaris accipias. Si necessitas\nalterutri nostrum imminet fatoque quodam datum est, ut aut tu cogaris beneficium recipere\naut ego alterum accipere, det potius, qui solet. Ego\nparatus sum : Nulla mora in Turno est; ostendam hunc animum, cum primum tempus advenerit ;\ninterim di testes sunt.\"\nSoleo, mi Liberalis, notare hunc in te adfectum et quasi manu prendere verentis et\naestuantis, ne in ullo officio sis tardior. Non decet gratum animum\nsollicitudo, contra summa fiducia sui et ex conscientia veri amoris dimissa omnis anxietas.\nTam convicium est : \" Recipe \" quam : \" Debes.\" Hoc primum beneficii dati sit ius, ut\nrecipiendi tempus eligat, qui dedit. \" At vereor, ne homines de me sequius loquantur.\" Male\nagit, qui famae, non conscientiae gratus est. Duos istius rei iudices habes, illum, quem non\ndebes timere, et te, quem non\npotes. \" Quid ergo ? Si nulla intervenerit occasio, semper debebo ? \" Debebis ; sed palam\ndebebis, sed libenter debebis, sed cum magna voluptate apud te depositum intueberis.\nPaenitet accepti beneficii, quem nondum redditi piget. Quare, qui tibi dignus visus est, a\nquo acciperes, indignus videatur, cui diu debeas ?\nIn magnis erroribus sunt, qui ingentis animi credunt proferre, donare, plurium sinum ac\ndomum implere, cum ista interdum non magnus animus faciat, sed magna fortuna ; nesciunt,\nquanto interim maius ac difficilius sit capere, quam fundere. Nam, ut nihil alteri detraham,\nquoniam utrumque, ubi virtute fit, par est, non minoris est animi beneficium debere quam\ndare ; eo quidem operosius hoc quam illud, quo maiore diligentia custodiuntur accepta, quam\ndantur.\nItaque non est trepidandum, quam cito reponamus, nec procurrendum\nintempestive, quia aeque delinquit, qui ad referendam gratiam suo tempore cessat, quam qui\nalieno properat. Positum est illi apud me ; nec illius nomine nec meo timeo. Bene illi\ncautum est ; non potest hoc beneficium perdere nisi mecum, immo ne mecum quidem. Egi illi\ngratias, id est, rettuli.\nQui nimis de reddendo beneficio cogitat, nimis cogitare alterum de recipiendo putat.\nPraestet se in utrumque facilem. Si vult recipere beneficium, referamus reddamusque laeti ;\nsi illud apud nos custodiri mavult, quid thensaurum eius eruimus ? Quid custodiam recusamus\n? Dignus est cui, utrum volet, liceat. Opinionem quidem et famam eo loco habeamus, tamquam\nnon ducere sed sequi debeat.\nBonum, mi Liberalis, habeas animum volo : In manibus terrae ; non hic te carmine longo\natque per ambages et longa exorsa tenebo. Reliqua hic liber cogit, et exhausta materia\ncircumspicio, non quid dicam, sed quid non dixerim ; boni tamen consules, quidquid ibi\nsuperest, cum tibi superfuerit.\nSi voluissem lenocinari mihi, debuit paulatim opus crescere et ea pars in finem\nreservari, quam quilibet etiam satiatus appeteret. Sed quidquid maxime necessarium erat, in\nprimum congessi; nunc, si quid effugit, recolligo. Nec mehercules, si me interroges, nimis\nad rem existimo pertinere, ubi dicta sunt, quae Tegunt mores, prosequi cetera non in\nremedium animi, sed in exercitationem ingenii inventa.\nEgregie enim hoc dicere Demetrius Cynicus, vir meo iudicio magnus, etiam si maximis\ncomparetur, solet plus prodesse, si pauca praecepta sapientiae teneas,\nsed illa in promptu tibi et in usu sint, quam si multa quidem didiceris, sed illa non habeas\nad manum.\n\" Quemadmodum,\" inquit, \" magnus luctator est, non qui omnes numeros nexusque perdidicit,\nquorum usus sub adversario rarus est, sed qui in uno se aut altero bene ac diligenter\nexercuit et eorum occasiones intentus expectat (neque enim refert, quam multa sciat, si\nscit, quantum victoriae satis est), sic in hoc studio multa delectant, pauca vincunt.\nLicet nescias, quae ratio oceanum effundat ac revocet, quare septimus quisque annus\naetati signum imprimat, quare latitudo porticus ex remoto sperantibus non servet portionem\nsuam, sed ultima in angustiis coeant et columnarum novissime intervalla iungantur, quid sit,\nquod geminorum conceptum separet, partum iungat, utrum unus concubitus spargatur in duos an\ntotiens concepti sint, cur pariter natis fata diversa sint maximisque rerum spatiis distent,\nquorum inter ortus minimum interest : non multum tibi nocebit transisse, quae nec licet\nscire nec prodest. Involuta veritas in alto latet.\nNec de malignitate naturae queri possumus, quia nullius rei difficilis inventio est, nisi\ncuius hic unus inventae fructus est invenisse ; quidquid nos meliores beatosque facturum\nest, aut in aperto aut in proximo posuit.\nSi animus fortuita contempsit, si se supra metus sustulit nec avida\nspe infinita complectitur, sed didicit a se petere divitias ; si deorum hominumque\nformidinem eiecit et scit non multum esse ab homine timendum, a deo nihil; si contemptor\nomnium, quibus torquetur vita, dum ornatur, eo perductus est, ut illi liqueat mortem nullius\nmali materiam esse, multorum finem ; si animum virtuti consecravit et, quacumque vocat illa,\nplanum putat ; si sociale animal et in commune genitus mundum ut unam omnium domum spectat\net conscientiam suam dis aperuit semperque tamquam in publico vivit se magis veritus quam\nalios : subductus ille tempestatibus in solido ac sereno stetit consummavitque scientiam\nutilem ac necessariam. Reliqua oblectamenta otii sunt ; licet enim iam in tutum retracto\nanimo ad haec quoque excurrere cultum, non robur, ingeniis adferentia.\"\nHaec Demetrius noster utraque manu tenere pro fidentem iubet, haec nusquam dimittere,\nimmo adfigere et partem sui facere eoque cotidiana meditatione perduci, ut sua sponte\noccurrant salutaria et ubique ac statim desiderata praesto sint et sine ulla mora veniat\nilla turpis honestique distinctio.\nSciat nec malum esse ullum nisi turpe nec bonum nisi honestum. Hac regula vitae opera\ndistribuat; ad hanc legem et agat cuncta et exigat miserrimosque\nmortalium iudicet, in quantiscumque opibus refulgebunt, ventri ac libidini deditos quorumque\nanimus inerti otio torpet. Dicat sibi ipse : \" Voluptas fragilis est, brevis, fastidio\nobiecta, quo avidius hausta est citius in contrarium recidens, cuius subinde necesse est aut\npaeniteat aut pudeat, in qua nihil est magnificum aut quod naturam hominis dis proximi\ndeceat, res humilis, membrorum turpium aut vilium ministerio veniens, exitu foeda.\nIlla est voluptas et homine et viro digna non implere corpus nec saginare nec cupiditates\nirritare, quarum tutissima est quies, sed perturbatione carere et ea, quam hominum inter se\nrixantium ambitus concutit, et ea, quae intolerabilis ex alto venit, ubi de dis famae\ncreditum est vitiisque illos nostris aestimavimus.\"\nHanc voluptatem aequalem, intrepidam, numquam sensuram sui taedium percipit hic, quem\ndeformamus cum maxime, ut ita dicam, divini iuris atque humani peritus. Hic praesentibus\ngaudet, ex futuro non pendet ; nihil enim firmi habet, qui in incerta propensus est. Magnis\nitaque curis exemptus et distorquentibus mentem nihil sperat aut cupit nec se mittit in\ndubium suo contentus.\nEt ne illum existimes parvo esse contentum, omnia illius sunt, non sic, quemadmodum\nAlexandri fuerunt, cui, quamquam in litore rubri maris steterat, plus deerat, quam qua venerat. Illius ne ea quidem erant, quae tenebat aut vicerat, cum in\noceano Onesicritus praemissus explorator erraret et bella in ignoto mari quaereret.\nNon satis apparebat inopem esse, qui extra naturae terminos arma proferret, qui se in\nprofundum inexploratum et immensum aviditate caeca prosus immitteret ? Quid interest, quot\neripuerit regna, quot dederit, quantum terrarum tributo premat ? Tantum illi deest, quantum\ncupit.\nNec hoc Alexandri tantum vitium fuit, quem per Liberi Herculisque vestigia felix\ntemeritas egit, sed omnium, quos fortuna irritavit implendo. Cyrum et Cambysen et totum\nregni Persici stemma percense. Quem invenies, cui modum imperii satietas fecerit, qui non\nvitam in aliqua ulterius procedendi cogitatione finierit ? Nec id mirum est ; quidquid\ncupiditati contingit, penitus hauritur et conditur, nec interest, quantum eo, quod\ninexplebile est, congeras.\nUnus est sapiens, cuius omnia sunt nec ex difficili tuenda. Non habet mittendos trans\nmaria legatos nec metanda in ripis hostilibus castra, non opportunis castellis disponenda\npraesidia ; non opus est legione nec equestribus turmis. Quemadmodum di immortales regnum\ninermes regunt et illis rerum suarum ex edito tranquilloque tutela est, ita hic officia sua,\nquamvis latissime pateant, sine tumultu obit et omne humanum genus\npotentissimus eius optimusque infra se videt. Derideas licet :\ningentis spiritus res est, cum Orientem Occidentemque lustraveris animo, quo etiam remota\net solitudinibus interclusa penetrantur, cum tot animalia, tantam copiam rerum, quas natura\nbeatissime fundit, adspexeris, emittere hanc dei vocem : \" Haec omnia mea sunt ! \" Sic fit,\nut nihil cupiat, quia nihil est extra omnia.\n\" Hoc ipsum,\" inquis, \" volui! teneo te ! Volo videre, quomodo ex his laqueis, in quos\ntua sponte decidisti, expliceris. Dic mihi. Quemadmodum potest aliquis donare sapienti, si\nomnia sapientis sunt ? Nam id quoque, quod illi donat, ipsius est. Itaque non potest\nbeneficium dari sapienti, cui, quidquid datur, de suo datur ; atqui dicitis sapienti posse\ndonari. Idem autem me scito et de amicis interrogare. Omnia dicitis illis esse communia ;\nergo nemo quicquam donare amico potest ; donat enim illi communia.\"\nNihil prohibet aliquid et sapientis esse et etiam eius, qui possidet, cui datum et\nadsignatum est. Iure civili omnia regis sunt, et tamen illa, quorum ad regem pertinet\nuniversa possessio, in singulos dominos discripta sunt, et unaquaeque res habet possessorem\nsuum. Itaque dare regi et domum et mancipium et pecuniam possumus nec\ndonare illi de suo dicimur ; ad regem enim potestas omnium pertinet, ad singulos\nproprietates.\nFines Atheniensium aut Campanorum vocamus, quos deinde inter se vicini privata\nterminatione distinguunt ; et totus ager utique ullius rei publicae est, pars deinde suo\ndomino quaeque censetur ; ideoque donare agros nostros rei publicae possumus, quamvis illius\nesse dicantur, quia aliter illius sunt, aliter mei.\nNumquid dubium est, quin servus cum peculio domini sit ? Dat tamen domino suo munus. Non\nenim ideo nihil habet servus, quia non est habiturus, si dominus illum habere noluerit ; nec\nideo non est munus, cum volens dedit, quia potuit eripi, etiam si noluisset.\nQuemadmodum probemus omnia ? Nunc enim omnia sapientis esse inter duos convenit ; illud,\nquod quaeritur, colligendum est, quomodo liberalitatis materia adversus eum supersit, cuius\nuniversa esse concessimus.\nOmnia patris sunt, quae in liberorum manu sunt ; quis tamen nescit donare aliquid et\nfilium patri ? Omnia deorum sunt ; tamen et dis donum posuimus et stipem iecimus. Non ideo,\nquod habeo, meum non est, si meum tuum est ; potest enim idem meum esse\net tuum.\n\"Is,\" inquit, \" cuius prostitutae sunt, leno est; omnia autem sapientis sunt ; inter\nomnia et prostitutae sunt ; ergo prostitutae sapientis sunt. Leno autem est, cuius\nprostitutae sunt ; ergo sapiens leno est,\" Sic illum vetant emere, dicunt enim :\n\" Nemo rem suam emit ; omnia autem sapientis sunt ; ergo sapiens nihil emit.\" Sic vetant\nmutuum sumere, quia nemo usuram pro pecunia sua pendat. Innumerabilia sunt, per quae\ncavillantur, cum pulcherrime, quid a nobis dicatur, intellegant.\nEtenim sic omnia sapientis esse dico, ut nihilo minus proprium quisque in rebus suis\ndominium habeat, quemadmodum sub optimo rege omnia rex imperio possidet, singuli dominio.\nTempus istius probandae rei veniet; interim hoc huic quaestioni sat est me id, quod aliter\nsapientis est, aliter meum est, posse donare sapienti.\nNec mirum est aliquid ei, cuius est totum, posse donari. Conduxi domum a te ; in hac\naliquid tuum est, aliquid meum : res tua est, usus rei tuae meus est. Itaque nec fructus\ntanges colono tuo prohibente, quamvis in tua possessione nascantur,\net, si annona carior fuerit aut fames. Heu ! frustra magnum alterius spectabis acervum in\ntuo natum, in tuo positum, in horrea iturum tua.\nNec conductum meum, quamquam sis dominus, intrabis nec servum tuum, mercennarium meum,\nabduces et, cum a te raedam conduxero, beneficium accipies, si tibi in vehiculo tuo sedere\npermisero. Vides ergo posse fieri, ut aliquis accipiendo, quod suum est, munus accipiat.\nIn omnibus istis, quae modo rettuli, uterque eiusdem rei dominus est. Quo modo ? Quia\nalter rei dominus est, alter usus. Libros dicimus esse Ciceronis ; eosdem Dorus librarius\nsuos vocat, et utrumque verum est. Alter illos tamquam auctor sibi, alter tamquam emptor\nadserit; ac recte utriusque dicuntur esse, utriusque enim sunt, sed non eodem modo. Sic\npotest Titus Livius a Doro accipere aut emere libros suos.\nPossum donare sapienti, quod viritim meum est, licet illius sint omnia ; nam cum regio\nmore cuncta conscientia possideat, singularum autem rerum in unumquemque proprietas sit\nsparsa, et accipere munus et debere et emere et conducere potest.\nCaesar omnia habet, fiscus eius privata tantum ac sua ; et\nuniversa in imperio eius sunt, in patrimonio propria. Quid eius sit, quid non sit, sine\ndiminutione imperii quaeritur ; nam id quoque, quod tamquam alienum abiudicatur, aliter\nillius est. Sic sapiens animo universa possidet, iure ac dominio sua.\nBion modo omnes sacrilegos esse argumentis colligit, modo neminem. Cum omnes de saxo\ndeiecturus est, dicit : \" Quisquis id, quod deorum est, sustulit et consumpsit atque in usum\nsuum vertit, sacrilegus est ; omnia autem deorum sunt ; quod quisque ergo tollit, deorum\ntollit, quorum omnia sunt ; ergo, quisquis tollit aliquid, sacrilegus est.\n\" Deinde, cum effringi templa et expilari impune Capitolium iubet, dicit nullum sacrilegum\nesse, quia, quidquid sublatum est, ex eo loco, qui deorum erat, in eum transfertur locum,\nqui deorum est.\nHic respondetur omnia quidem deorum esse, sed non omnia dis dedicata ; in iis observari\nsacrilegium, quae religio numini adscripsit. Sic et totum mundum deorum esse immortalium\ntemplum, solum quidem amplitudine illorum ac magnificentia dignum : tamen a sacris profana\ndiscerni; non omnia licere in angulo, cui fani nomen impositum est,\nquae sub caelo et conspectu siderum licent. Iniuriam sacrilegus deo quidem non potest\nfacere, quem extra ictum sua divinitas posuit, sed punitur, quia tamquam deo fecit : opinio\nillum nostra ac sua obligat poenae.\nQuomodo ergo sacrilegus videtur, qui aliquid aufert sacri, etiam si, quocumque\ntranstulit, quod surripuerat, intra terminos mundi est, sic et sapienti furtum potest fieri\n; auferetur enim illi non ex iis, quae universa habet, sed ex iis, quibus dominus inscriptus\nest, quae viritim ei serviunt.\nIllam alteram possessionem adgnoscet, hanc nolet habere, si poterit, emittetque illam\nvocem, quam Romanus imperator emisit, cum illi ob virtutem et bene gestam rem publicam\ntantum agri decerneretur, quantum arando uno die circumire potuisset : \" Non opus est,\"\ninquit, \" vobis eo cive, cui plus opus sit quam uni civi.\" Quanto maioris viri putas\nrespuisse hoc munus, quam meruisse ! Multi enim fines aliis abstulerunt, sibi nemo\nconstituit !\nErgo cum animum sapientis intuemur potentem omnium et per universa dimissum, omnia illius\nesse dicimus, cum ad hoc ius cotidianum, si ita res tulerit, capite censebitur. Multum\ninterest, possessio eius animo ac magnitudine aestimetur an censu.\nHaec universa habere, de quibus loqueris, abominabitur. Non referam tibi Socraten,\nChrysippum, Zenonem et ceteros magnos quidem viros, maiores quidem, quia in laudem\nvetustorum invidia non obstat. Paulo ante Demetrium rettuli, quem mihi videtur rerum natura\nnostris tulisse temporibus, ut ostenderet nec illum a nobis corrumpi nec nos ab illo corripi\nposse, virum exactae, licet neget ipse, sapientiae firmaeque in iis, quae proposuit,\nconstantiae, eloquentiae vero eius, quae res fortissimas deceat, non concinnatae nec in\nverba sollicitae, sed ingenti animo, prout impetus tulit, res suas prosequentis.\nHuic non dubito quin providentia et talem vitam et talem dicendi facultatem dederit, ne\naut exemplum saeculo nostro aut convicium deesset. Demetrio si res nostras aliquis deorum\npossidendas velit tradere sub lege certa, ne liceat donare, adfirmaverim repudiaturum\ndicturumque :\n\" Ego vero me ad istud inextricabile pondus non adligo nec in altam faecem rerum hunc\nexpeditum hominem demitto. Quid ad me defers populorum omnium mala ? Quae ne daturus quidem\nacciperem, quoniam multa video, quae me donare non deceat. Volo sub conspectu meo ponere,\nquae gentium oculos regumque praestringunt, volo intueri pretia sanguinis animarumque\nvestrarum.\nPrima mihi luxuriae spolia propone, sive illa Vis per ordinem\nexpandere sive, ut est melius, in unum acervum dare. Video elaboratam scrupulosa\ndistinctione testudinem et foedissimorum pigerrimorumque animalium testas ingentibus pretiis\nemptas, in quibus ipsa illa, quae placet, varietas subditis medicamentis in similitudinem\nveri Coloratur. Video istic mensas et aestimatum lignum senatorio censu, eo pretiosius, quo\nillud in plures nodos arboris infelicitas torsit.\nVideo istic crystallina, quorum accendit fragilitas pretium ; omnium enim rerum voluptas\napud imperitos ipso, quo fugari debet, periculo crescit. Video murrea pocula ; parum\nscilicet luxuria magno fuerit, nisi, quod vomant, capacibus gemmis inter se propinaverint.\nVideo uniones non singulos singulis auribus comparatos ; iam enim exercitatae aures oneri\nferundo sunt ; iunguntur inter se et insuper alii binis superponuntur. Non satis muliebris\ninsania viros superiecerat, nisi bina ac terna patrimonia auribus singulis pependissent.\nVideo sericas vestes, si vestes vocandae sunt, in quibus nihil est, quo defendi aut\ncorpus aut denique pudor possit, quibus sumptis parum liquido nudam se non esse iurabit. Hae\ningenti summa ab ignotis etiam ad commercium gentibus accersuntur, ut matronae nostrae ne\nadulteris quidem plus sui in cubiculo, quam in publico ostendant.\n\" Quid agis, avaritia ? Quot rerum caritate aurum tuum victum est !\nOmnia ista, quae rettuli, in maiore honore pretioque sunt. Nunc volo tuas opes recognoscere,\nlamnas utriusque materiae, ad quam cupiditas nostra caligat.\nAt mehercules terra, quae, quidquid utile futurum nobis erat, protulit, ista defodit et\nmersit et ut noxiosis rebus ac malo gentium in medium prodituris toto pondere incubuit.\nVideo ferrum ex isdem tenebris esse prolatum, quibus aurum et argentum, ne aut instrumentum\nin caedes mutuas deesset aut pretium.\nEt tamen adhuc ista aliquam materiam habent; est, in quo errorem oculorum animus subsequi\npossit. Video istic diplomata et syngraphas et cautiones, vacua habendi simulacra, umbracula\navaritiae quaedam laborantis, per quae decipiat animum inanium opinione gaudentem. Quid enim\nista sunt, quid fenus et calendarium et usura, nisi humanae cupiditatis extra naturam\nquaesita nomina ?\n\"Possum de rerum natura queri, quod aurum argentumque non interius absconderit, quod non\nillis maius, quam quod detrahi posset, pondus iniecerit : quid sunt istae tabellae, quid\ncomputationes et venale tempus et sanguinulentae centesimae ? Voluntaria mala ex\nconstitutione nostra pendentia, in quibus nihil est, quod subici oculis, quod teneri manu\npossit, inanis avaritiae somnia.\nO miserum, si quem delectat patrimonii sui liber magnus et vasta\nspatia terrarum colenda per vinctos et immensi greges pecorum per provincias ac regna\npascendi et familia bellicosis nationibus maior et aedificia privata laxitatem urbium\nmagnarum vincentia !\nCum bene ista, per quae divitias suas disposuit ac fudit, circumspexerit superbumque se\nfecerit, quidquid habet, ei, quod cupit, comparet : pauper est. Dimitte me et illis divitiis\nmeis redde. Ego regnum sapientiae novi, magnum, securum ; ego sic omnia habeo, ut omnium\nsint.\"\nItaque cum C. Caesar illi ducenta donaret, ridens\nreiecit ne dignam quidem summam iudicans, qua non accepta gloriaretur. Di deaeque, quam\npusillo animo illum aut honorare voluit aut corrumpere ! Reddendum egregio viro\ntestimonium est ;\ningentem rem ab illo diei audivi, cum miraretur Gai dementiam, quod se putasset tanti\nposse mutari. \" Si temptare,\" inquit, \" me constituerat, toto illi fui experiendus imperio.\"\nSapienti ergo donari aliquid potest, etiam si sapientis omnia sunt. Aeque nihil prohibet,\ncum omnia amicis dicamus esse communia, aliquid amico donari. Non enim milli sic cum amico\ncommunia omnia sunt, quomodo cum socio, ut pars mea sit, pars illius, sed quomodo patri\nmatrique communes liberi sunt, quibus cum duo sunt, non singuli\nsingulos habent, sed singuli binos.\nPrimum omnium iam efficiam, ut, quisquis est iste, qui me in societatem vocat, sciat se\nnihil mecum habere commune. Quare? Quia hoc inter sapientes solum consortium est, inter quos\namicitia est ; ceteri non magis amici sunt quam socii.\nDeinde pluribus modis communia sunt. Equestria omnium equitum Romanorum sunt ; in illis\ntamen meus fit proprius locus, quem occupavi; hoc si cui cessi, quamvis illi communi re\ncesserim, tamen aliquid dedisse videor. Quaedam quorundam sub certa condicione sunt.\nHabeo in equestribus locum, non ut vendam, non ut locem, non ut habitem, in hoc tantum,\nut spectem ; propterea non mentior, si dico habere me in equestribus locum. Sed cum in\ntheatrum veni, si plena sunt equestria, et iure habeo locum illic, quia sedere mihi licet,\net non habeo, quia ab his, cum quibus mihi ius loci commune est, occupatus est.\nIdem inter amicos puta fieri. Quidquid habet amicus, commune est nobis, sed illius\nproprium est, qui tenet ; uti iis illo nolente non possum. \" Derides me,\" inquis ; \" si,\nquod amici est, meum est, liceat mihi vendere.\" Non licet ; nam nec equestria, et tamen communia tibi cum ceteris equitibus sunt.\nNon est argumentum ideo aliquid tuum non esse, quia vendere non potes, quia consumere,\nquia mutare in deterius aut melius ; tuum enim est etiam, quod sub lege certa tuum est.\naccepi, sed certe non minus. Ne traham longius, beneficium maius\nesse non potest ; ea, per quae beneficium datur, possunt esse maiora et plura, in quae se\ndenique benevolentia effundat et sic sibi indulgeat, quemadmodum amantes solent, quorum\nplura oscula et complexus artiores non augent amorem, sed exercent.\nHaec quoque, quae venit, quaestio profligata est in prioribus ; itaque breviter\nperstringetur; possunt enim in hanc, quae aliis data sunt, argumenta transferri. Quaeritur,\nan, qui omnia fecit, ut beneficium redderet, reddiderit.\n\" Ut scias,\" inquit, \" illum non reddidisse, omnia fecit, ut redderet ; apparet ergo non\nesse id factum, cuius faciendi occasionem non habuit. Et creditori suo pecuniam non solvit\nis, qui, ut solveret, ubique quaesivit nec invenit.\"\nQuaedam eius condicionis sunt, ut effectum praestare debeant ; quibusdam pro effectu est\nomnia temptasse, ut efficerent. Si omnia fecit, ut sanaret, peregit partes suas medicus ;\netiam damnato reo oratori constat eloquentiae officium, si omni vi usus\nest ; laus imperatoria etiam victo duci redditur, si et prudentia et industria et fortitudo\nmuneribus suis functa est.\nOmnia fecit, ut beneficium redderet, obstitit illi felicitas tua ; nihil incidit durius,\nquod veram amicitiam experiretur ; locupleti donare non potuit, sano adsidere, felici\nsuccurrere : gratiam rettulit, etiam si tu beneficium non recepisti. Praeterea huic intentus\nsemper et huius rei tempus opperiens, qui in hoc multum curae, multum sedulitatis impendit,\nplus laboravit, quam cui cito referre gratiam contigit.\nDebitoris exemplum dissimile est, cui parum est pecuniam quaesisse, nisi solvit ; illic\nenim stat acerbus super caput creditor, qui nullum diem gratis occidere patiatur ; hic\nbenignissimus, qui, te cum viderit concursantem et sollicitum atque anxium, dicat : \" Mitte\nhanc de pectore curam ; desine tibi molestus instare. Omnia a te habeo; iniuriam mihi\nfacis, si me quicquam desiderare amplius iudicas ; plenissime ad me pervenit animus tuus.\"\n\" Dic,\" inquit, \" mihi : si\nreddidisset beneficium, diceres illum gratiam rettulisse ; eodem ergo loco est, qui reddidit\net qui non reddidit ? \" Contra nunc illud pone : si oblitus esset\naccepti beneficii, si ne temptasset quidem gratus esse, negares illum gratiam rettulisse ;\nat hic se diebus noctibusque lassavit et omnibus aliis renuntiavit officiis huic uni\nimminens et operatus, ne qua se fugeret occasio ; eodem ergo loco erunt ille, qui curam\nreferendae gratiae abiecit, et hic, qui numquam ab illa recessit ? Iniquus es, si rem a me\nexigis, cum videas animum non defuisse.\nAd summam puta, cum captus esses, me pecuniam mutuatum rebus meis in securitatem\ncreditoris oppositis navigasse hieme tam saeva per infesta latrociniis litora, emensum,\nquidquid periculorum adferre potest etiam pacatum mare ; peragratis omnibus solitudinibus,\ncum, quos nemo non fugiebat, ego quaererem, tandem ad\npiratas perveni ; iam te alius redemerat : negabis me gratiam rettulisse ? Etiamne, si in\nilla navigatione pecuniam, quam saluti tuae contraxeram, naufragus perdidi, etiamne, si\nin vincula, quae detrahere tibi volui, ipse incidi,\nnegabis me rettulisse gratiam ?\nAt mehercules Athenienses Harmodium et Aristogitonem tyrannicidas vocant, et Mucio manus\nin hostili ara relicta instar occisi Porsinae fuit, et semper contra fortunam luctata virtus\netiam citra effectum propositi operis enituit. Plus praestitit, qui\nfugientes occasiones secutus est et alia atque alia captavit, per quae referre gratiam\nposset, quam quem sine ullo sudore gratum prima fecit occasio.\n\" Duas,\" inquit, \" res ille tibi praestitit, voluntatem et rem ; tu quoque illi duas\ndebes.\" Merito istud diceres ei, qui tibi reddidit voluntatem otiosam, huic vero, qui et\nvult et conatur et nihil intemptatum relinquit, id non potes dicere ; utrumque enim praestat, quantum in se est.\nDeinde non semper numero numerus aequandus est, aliquando una res pro duabus valet ;\nitaque in locum rei succedit tam propensa voluntas et cupida reddendi. Quod si animus sine\nre ad referendam gratiam non valet, nemo adversus deos gratus est, in quos voluntas sola\nconfertur. \" Dis,\" inquit, \"\nnihil aliud praestare possumus.\" Sed si huic quoque, cui referre gratiam debeo, nihil aliud\npraestare possum, quid est, quare non eo adversus hominem gratus sim, quo nihil amplius in\ndeos confero ?\nSi tamen quaeris, quid sentiam, et vis signare responsum, hic beneficium recepisse se\niudicet, ille se sciat non reddidisse ; hic illum dimittat, ille se teneat ; hic dicat : \"\nHabeo,\" ille respondeat : \" Debeo.\n\" In omni quaestione propositum sit nobis bonum publicum ;\npraecludendae sunt excusationes ingratis, ad quas refugere non possint et sub quibus\ninfitiationem suam tegere. \" Omnia feci.\" Fac etiamnunc. Quid ?\ntu tam imprudentes iudicas maiores nostros fuisse, ut non intellegerent iniquissimum esse\neodem loco haberi eum, qui pecuniam, quam a creditore acceperat, libidini aut aleae\nadsumpsit, et eum, qui incendio aut latrocinio aut aliquo casu tristiore aliena cum suis\nperdidit ? Nullam excusationem receperunt, ut homines scirent fidem utique praestandam ;\nsatius enim erat a paucis etiam iustam excusationem non accipi quam ab omnibus aliquam\ntemptari. Omnia fecisti, ut redderes ;\nhoc illi satis sit, tibi parum. Nam quemadmodum ille, si enixam et sedulam operam\ntransire pro irrita patitur, cui gratia referatur, indignus est, ita tu ingratus es, nisi\nei, qui voluntatem bonam in solutum accipit, eo libentius debes, quia dimittens. Non rapias\nhoc nec testeris ; occasiones reddendi nihilo minus quaeras. Redde illi, quia repetit, huic,\nquia remittit ; illi, quia bonus est, huic, quia malus.\nIdeoque hanc quaestionem non est quod ad te iudices pertinere, an, quod beneficium quis a\nsapiente accepit, reddere debeat, si ille desiit esse sapiens et in\nmalum versus est. Redderes enim et depositum, quod a sapiente accepisses, etiam malo,\nredderes creditum. Quid est, cur non et beneficium ? Quia mutatus est, ille te mutet ? Quid\n?\nSi quid a sano accepisses, aegro non redderes, cum plus semper imbecillo amico debeamus ?\nEt hic aeger est animo ; adiuvetur, feratur. Stultitia morbus est animi.\nDrstinguendum hoc, quo magis intellegatur, existimo. Duo sunt beneficia : unum, quod dare\nnisi sapiens sapienti non potest ; hoc est absolutum et verum beneficium ; alterum vulgare,\nplebeium, cuius inter nos imperitos commercium est.\nDe hoc non est dubium, quin illi, qualiscumque est, debeam reddere, sive homicida sive\nfur sive adulter evasit. Habent scelera leges suas ; melius istos iudex quam ingratus\nemendat. Nemo te malum, quia est, faciat. Malo beneficium proiciam, bono reddam, huic, quia\ndebeo, illi, ne debeam.\nDe altero beneficii genere dubitatur, quod si accipere non potui nisi sapiens, ne reddere\nquidem nisi sapienti possum. \" Puta enim me reddere : ille non potest\nrecipere, non est iam huius rei capax, scientiam utendi perdidit. Quid, si me remittere\nmaneo pilam iubeas ? Stultum est dare alicui, quod accipere non possit.\" Ut respondere ab ultimo incipiam : non dabo\nulli, quod accipere non poterit ; reddam, etiam si recipere non poterit. Obligare enim non\npossum nisi accipientem ; liberari tantum, si reddidi, possum. Ille uti illo non poterit ?\nViderit ; penes illum erit culpa, non penes me.\n\" Reddere est,\" inquit, \" accepturo tradidisse. Quid enim ? si cui vinum debeas et hoc\nille te infundere reticulo iubeat aut cribro, reddidisse te dices ? Aut reddere voles, quod,\ndum redditur, inter duos pereat ? \"\nReddere est id, quod debeas, ei, cuius est, volenti dare. Hoc unum mihi praestandum est.\nUt quidem habeat, quod a me accepit, iam ulterioris est curae ; non tutelam illi, sed fidem\ndebeo, multoque satius est illum non habere, quam me non reddere.\nEt creditori statim in macellum laturo, quod acceperit, reddam ; etiam si mihi adulteram,\ncui monerem, delegaverit, solvam ; et, si nummos, quos accipiet, in sinum suum discinctus\ninfundet, dabo. Reddendum enim mihi est, non servandum, cum reddidero,\nac tuendum; beneficii accepti, non redditi, custodiam\ndebeo. Dum apud me est, salvum sit ; ceterum, licet accipientis manibus effluat, dandum est\nreposcenti. Reddam bono, cum expediet, malo, cum petet.\n\" Tale,\" inquit, \" illi beneficium, quale accepisti, non potes reddere ; accepisti enim a\nsapiente, stulto reddis.\" Non ; reddo illi, quale nunc potest recipere, nec per me fit, quod\ndeterius id, quod accepi, reddam, sed per illum, cui, si ad sapientiam redierit, reddam,\nquale accepi ; dum in malis est, reddam, quale ab illo potest accipi.\n\" Quid ? si,\" inquit, \" non tantum malus factus est, sed ferus, sed immanis, qualis\nApollodorus aut Phalaris,et huic beneficium,quod acceperas,reddes ?\" Mutationem sapientis\ntantam natura non patitur. Non in pessima ab optimis lapsus ; necesse est etiam in malo\nvestigia boni teneat ; numquam tantum virtus extinguitur, ut non certiores animo notas imprimat, quam ut illas eradat ulla mutatio.\nFerae inter nos educatae si in silvas eruperunt, aliquid mansuetudinis pristinae retinent\ntantumque a placidissimis absunt, quantum a veris feris et numquam humanam manum passis.\nNemo in summam nequitiam incidit, qui umquam haesit sapientiae ; altius infectus est, quam ut ex toto elui et transire in colorem malum possit.\nDeinde interrogo, utrum iste ferus sit animo tantum, an et in perniciem publicam excurrat\n? Proposuisti enim mihi Phalarim et alterum tyrannum,\nquorum si naturam habet intra se malus, quidni ego isti beneficium suum reddam, ne quid mihi\ncum illo iuris sit amplius ?\nSi vero sanguine humano non tantum gaudet, sed pascitur, sed et suppliciis omnium\naetatium crudelitatem insatiabilem exercet nec ira sed aviditate quadam saeviendi furit, si\nin ore parentium liberos iugulat, si non contentus simplici morte distorquet nec urit solum\nperituros, sed excoquit, si arx eius cruore semper recenti madet, parum est huic beneficium\nnon reddere ! Quidquid erat, quo mihi cohaereret, intercisa iuris humani societas abscidit.\nSi praestitisset quidem aliquid mihi, sed arma patriae meae inferret, quidquid meruerat,\nperdidisset, et referre illi gratiam scelus haberetur. Si non patriam meam impugnat, sed\nsuae gravis est et sepositus a mea gente suam exagitat, abscindit, nihilo minus illum tanta\npravitas animi, etiam si non inimicum, invisum mihi efficit, priorque mihi ac potior eius\nofficii ratio est, quod humano generi, quam quod uni homini debeo.\nSed quamvis hoc ita sit et ex eo tempore omnia mihi in illum libera sint, ex quo\ncorrumpendo fas omne, ut nihil in eum nefas esset, effecerit, illum mihi servandum modum\ncredam, ut, si beneficium illi meum neque vires maiores daturum est in exitium commune nec\nconfirmaturum, quas habet, id autem erit, quod illi reddi sine pernicie publica possit, reddam. Servabo filium eius infantem ;\nquid hoc beneficium obest cuiquam eorum, quos crudelitas eius lacerat ? Pecuniam, quae\nsatellitem stipendio teneat, non subministrabo. Si marmora et vestes desideraverit, nihil\noberit cuiquam id, quo luxuria eius instruitur ; militem et arma non suggeram.\nSi pro magno petet munere artifices scenae et scorta et quae feritatem eius emolliant,\nlibens offeram. Cui triremes et aeratas non mitterem, lusorias et cubiculatas et alia\nludibria regum in mari lascivientium mittam. Et si ex toto desperata eius sanitas fuerit,\neadem manu beneficium omnibus dabo, illi reddam ; quoniam ingeniis talibus exitus remedium\nest optimumque est abire ei, qui ad se numquam rediturus est.\nSed haec rara nequitia est semper portenti loco habita, sicut hiatus terrae et e cavernis\nmaris ignium eruptio ; itaque ab illa recedamus, de iis loquamur vitiis, quae detestamur\nsine horrore.\nHuic homini malo, quem invenire in quolibet foro possum, quem singuli timent, reddam\nbeneficium, quod accepi. Non oportet mihi nequitiam eius prodesse ;\nquod meum non est, redeat ad dominum. Bonus sit an malus, quid differt ? Diligenter istud excuterem, si non redderem, sed darem.\nHic locus fabulam poscit. Pythagoricus quidam emerat a sutore phaecasia, rem magnam, non\npraesentibus nummis. Post aliquot dies venit ad tabernam redditurus et, cum elusam diu\npulsaret, fuit, qui diceret : \" Quid perdis operam ? Sutor ille, quem quaeris, elatus,\ncombustus est ; quod nobis fortasse molestum est, qui in aeternum nostros amittimus, tibi\nminime, qui scis futurum, ut renascatur,\" iocatus in Pythagoricum. At philosophus noster tres aut quattuor denarios non\ninvita manu domum rettulit subinde concutiens ; deinde, cum reprehendisset hanc suam non\nreddendi tacitam voluptatem, intellegens arrisisse illud lucellum sibi redit ad eandem\ntabernam et ait : \" Ille tibi vivit ; redde, quod debes.\" Deinde per clostrum, qua se\ncommissura laxaverat, quattuor denarios in tabernam inseruit ac misit poenas a se exigens\nimprobae cupiditatis, ne alieno adsuesceret.\nQuod debes, quaere, cui reddas, et, si nemo poscet, ipse te appella. Malus an bonus, ad\nte non pertinet ; redde et accusa. Oblitus es, quemadmodum inter vos\nofficia divisa sint : illi oblivio imperata est, tibi meminisse mandavimus. Errat tamen, si\nquis existimat, cum dicimus eum, qui beneficium dedit, oblivisci oportere, excutere nos illi\nmemoriam rei praesertim honestissimae ; quaedam praecipimus ultra modum, ut ad verum et suum\nredeant. Cum dicimus :\n\" Meminisse non debet,\" hoc volumus intellegi : \" Praedicare non debet nec iactare nec\ngravis esse.\" Quidam enim beneficium, quod dederunt, omnibus circulis narrant ; hoc sobrii\nlocuntur, hoc ebrii non continent, hoc ignotis ingerunt, hoc amicis committunt ; ut haec\nnimia et exprobratrix memoria subsideret, oblivisci eum, qui dedit, iussimus et plus\nimperando, quam praestari poterat, silentium suasimus.\nQuotiens parum fiduciae est in iis, quibus imperes, amplius exigendum est, quam sat est,\nut praestetur, quantum sat est. In hoc omnis hyperbole extenditur, ut ad verum mendacio\nveniat. Itaque ille, cum dixit : Qui candore nives anteirent, cursibus auras, quod non\npoterat fieri, dixit, ut crederetur, quantum plurimum posset. Et qui dixit : His inmobilior\nscopulis, violentior amne, ne hoc quidem se persuasurum putavit aliquem tam immobilem esse\nquam scopulum.\nNumquam tantum sperat hyperbole, quantum audet, sed incredibilia\nadfirmat, ut ad credibilia perveniat. Cum dicimus : \" Qui beneficium dedit, obliviscatur,\"\nhoc dicimus : \" Similis sit oblito ; memoria eius non appareat nec incurrat.\" Cum dicimus\nbeneficium repeti non oportere, non ex toto repetitionem tollimus ;\nsaepe enim opus est malis exactore, etiam bonis admonitione. Quid ergo ? Occasionem\nignoranti non ostendam ? Necessitates illi meas non detegam ? Quare nescisse se aut\nmentiatur aut doleat ? Interveniat aliquando admonitio, sed verecunda, quae non poscat nec\nin ius vocet.\nSocrates amicis audientibus : \" Emissem,\" inquit, \" pallium, si nummos haberem.\" Neminem\npoposcit, omnes admonuit. A quo acciperet, ambitus fuit; quidni esset ? Quantulum enim erat,\nquod Socrates accipiebat ! At multum erat eum fuisse, a quo Socrates acciperet. Num illos\ncastigare mollius potuit ?\n\" Emissem,\" inquit, \" pallium, si nummos haberem.\" Post hoc quisquis properaverit, sero\ndat ; iam Socrati defuit. Propter acerbos exactores repetere prohibemus, non, ut numquam\nfiat, sed ut parce.\nAristippus aliquando delectatus unguento : \" Male,\" inquit, \" istis effeminatis eveniat,\nqui rem tam bellam infamaverunt.\" Item dicendum est : \" Male istis\nimprobis et importunis beneficiorum suorum quadriplatoribus eveniat, qui tam bellam rem,\nadmonitionem inter amicos, sustulerunt! \" Ego tamen utar hoc iure amicitiae et beneficium ab\neo repetam, a quo petissem, qui alterius beneficii loco accepturus est potuisse reddere.\nNumquam ne querens quidem dicam : eiectum litore, egentem excepi et regni demens in parte\nlocavi. Non est ista admonitio, convicium est ; hoc est in odium beneficia perducere, hoc\nest efficere, ut ingratum esse aut liceat aut iuvet. Satis abundeque est submissis et\nfamiliaribus verbis memoriam revocare : si bene quid de te merui, fuit aut tibi quicquam\ndulce meum. Ille in vicem dicat : \" Quidni merueris ? Eiectum litore, egentem excepisti.\"\n\"Sed nihil,\" inquit, \" proficimus ; dissimulat, oblitus est : quid facere debeam ? \"\nQuaeris rem maxime necessariam et in qua hanc materiam consummati decet, quemadmodum ingrati\nferendi sint.\nPlacido animo, mansueto, magno. Numquam te tam inhumanus et immemor et ingratus offendat,\nut non tamen dedisse delectet ; numquam in has voces iniuria impellat : \" Vellem, non\nfecissem.\" Beneficii tui tibi etiam infelicitas placeat ; semper illum paenitebit, si te ne nunc quidem paenitet. Non est, quod indigneris, tamquam\naliquid novi acciderit; magis mirari deberes, si non accidisset.\nAlium labor, alium impensa deterret, alium periculum, alium turpis verecundia, ne, dum\nreddit, fateatur accepisse, alium ignorantia officii, alium pigritia, alium occupatio.\nAdspice, quemadmodum immensae hominum cupiditates hient semper et poscant ; non miraberis\nibi neminem reddere, ubi nemo satis accepit.\nQuis est istorum tam firmae mentis ac solidae, ut tuto apud eum beneficia deponas ? Alius\nlibidine insanit, alius abdomini servit ; alius lucri totus est, cuius summam, non vias,\nspectat ; alius invidia laborat, alius caeca ambitione et in gladios irruente. Adice\ntorporem mentis ac senium et contraria huic inquieti pectoris agitationem tumultusque\nperpetuos; adice aestimationem sui nimiam et tumorem, ob quae contemnendus est, insolentem.\nQuid contumaciam dicam in perversa nitentium, quid\nlevitatem semper aliquo transilientem ?\nHoc accedat temeritas praeceps et numquam fidele consilium daturus timor et mille\nerrores, quibus volvimur : audacia timidissimorum, discordia familiarissimorum et, publicum\nmalum, incertissimis fidere, fastidire possessa, quae consequi posse\nspes non fuit. Inter adfectus inquietissimos rem quietissimam, fidem, quaeris ?\nSi tibi vitae nostrae vera imago succurret, videre1 videberis tibi captae cum maxime\ncivitatis faciem, in qua omisso pudoris rectique respectu vires in concilio sunt velut signo\nad permiscenda omnia dato. Non igni, non ferro abstinetur ; soluta legibus scelera sunt ; ne\nreligio quidem, quae inter arma hostilia supplices texit, ullum impedimentum est ruentium in\npraedam.\nHic ex privato, hic ex publico, hic ex profano, hic ex sacro rapit ; hic effringit, hic\ntransilit ; hic non contentus angusto itinere ipsa, quibus arcetur, evertit et in lucrum\nruina venit; hic sine caede populatur, hic spolia cruenta manu gestat ; nemo non fert\naliquid ex altero. In hae aviditate generis humani o ne tu nimis fortunae communis oblitus\nes, qui quaeris inter rapientes referentem !\nSi indignans ingratos esse, indignare luxuriosos, indignare avaros, indignare impudicos,\nindignare aegros deformes, senes pallidos! Est istuc grave vitium, est intolerabile et quod\ndissociet homines, quod concordiam, qua imbecillitas nostra fulcitur, scindat ac dissipet,\nsed usque eo vulgare est, ut illud ne qui queritur quidem effugerit.\nCogita tecum, an, quibuscumque debuisti, gratiam rettuleris, an\nnullum umquam apud te perierit officium, an omnium te beneficiorum memoria comitetur.\nVidebis, quae puero data sunt, ante adulescentiam elapsa, quae in iuvenem conlata sunt, non\nperdurasse in senectutem. Quaedam perdidimus, quaedam proiecimus, quaedam e conspectu nostro\npaulatim exierunt, a quibusdam oculos avertimus.\nUt excusem tibi imbecillitatem, imprimis vas fragile est memoria et rerum turbae non\nsufficit ; necesse est, quantum recipit, emittat et antiquissima recentissimis obruat. Sic\nfactum est, ut minima apud te nutricis esset auctoritas, quia beneficium eius longius aetas\nsequens posuit ; sic factum est, ut praeceptoris tibi non esset ulla veneratio ; sic evenit,\nut circa consularia occupato comitia aut sacerdotiorum candidato quaesturae suffragator\nexcideret. Fortasse vitium, de quo querens, si te diligenter excusseris, in sinu invenies.\nInique publico crimini irasceris, stulte tuo ; ut absolvaris, ignosce.\nMeliorem illum facies ferendo, utique peiorem exprobrando. Non est, quod frontem eius\nindures ; sine, si quid est pudoris residui, servet. Saepe dubiam verecundiam vox\nconviciantis clarior rupit. Nemo id esse, quod iam videtur, timet ; deprenso pudor demitur.\n\" Perdidi beneficium.\" Numquid, quae consecravimus, perdidisse nos\ndicimus ? Inter consecrata beneficium est, etiam si male respondit, bene conlatum. Non est\nille, qualem speravimus ; simus nos, quales fuimus, ei dissimiles. Damnum non tunc factum :\napparuit. Ingratus non sine nostro pudore protrahitur, quoniam quidem querella amissi beneficti non bene dati signum est.\nQuantum possumus, causam eius apud nos agamus : \" Fortasse non potuit, fortasse\nignoravit, fortasse facturus est.\" Quaedam nomina bona lentus et sapiens creditor fecit, qui\nsustinuit ac mora fovit. Idem nobis faciundum est ; nutriamus fidem languidam.\n\" Perdidi beneficium.\" Stulte non nosti detrimenti tui tempora ! Perdidisti, sed cum\ndares ; nunc palam factum est. Etiam in his, quae videntur in perdito, moderatio plurimum\nprofuit , ut corporum ita animorum molliter vitia tractanda sunt. Saepe, quod explicari\npertinacia potuit, violentia trahentis abruptum est. Quid opus est maledictis ? Quid querellis? Quid\ninsectatione ? Quare illum liberas ? Quare dimittis ? Si ingratus est, iam nihil debet.\nQuae ratio est exacerbare eum, in quem magna contuleris, ut ex amico dubio fiat non\ndubius inimicus et patrocinium sibi nostra infamia quaerat, nec desit\nvox: \" Nescio quid est,\nquod eum, cui tantum debuit, ferre non potuit ; subest aliquid \" ? Nemo non superioris\ndignitatem querendo, etiam si non inquinavit, adspersit ; nec quisquam fingere contentus est\nlevia, cum magnitudine mendacii fidem quaerat.\nQuanto illa melior via, qua servatur illi species amicitiae et, si reverti ad sanitatem\nvelit, etiam amicitia ! Vincit malos pertinax bonitas, nec quisquam tam duri infestique\nadversus diligenda animi est, ut etiam in iniuria bonos\nnon amet, quibus hoc quoque coepit debere, quod impune non solvit. Ad illa itaque\ncogitationes tuas flecte :\nâ€œNon est relata mihi gratia; quid faciam ? Quod di, omnium rerum optimi auctores, qui\nbeneficia ignoranti dare incipiunt, ingratis perseverant.\nAlius illis obicit neclegentiam nostri, alius iniquitatem ; alius illos extra mundum suum\nproicit et ignavos hebetesque sine luce, sine ullo opere destituit ; alius solem, cui\ndebemus, quod inter laborem quietemque tempus divisimus, quod non tenebris mersi confusionem\naeternae noctis effugimus, qui annum cursu suo temperat et corpora alit, sata evocat,\npercoquit fructus, saxum aliquod aut fortuitorum ignium globum et quidvis potius quam deum\nappellat.\nNihilo minus tamen more optimorum parentium, qui maledictis suorum infantium arrident,\nnon cessant di beneficia congerere de beneficiorum auctore\ndubitantibus, sed aequali tenore bona sua per gentes populosque distribuunt; unam potentiam,\nprodesse, sortiti spargunt opportunis imbribus terras, maria flatu movent, siderum cursu\nnotant tempora, hiemes aestatesque interventu lenioris spiritus molliunt, errorem labentium\nanimarum placidi ac propitii ferunt. Imitemur illos ;\ndemus, etiam si multa in irritum data sunt ; demus nihilo minus aliis, demus ipsis, apud\nquos facta iactura est. Neminem ad excitandas domos ruina deterruit, et, eum penates ignis\nabsumpsit, fundamenta tepente adhuc area ponimus et urbes haustas saepius eidem solo\ncredimus ; adeo ad bonas spes pertinax animus est. Terra marique humana opera cessarent,\nnisi male temptata retemptare libuisset.\nIngratus est: non mihi fecit iniuriam, sed sibi; ego beneficio meo, cum darem, usus sum.\nNec ideo pignus dabo, sed diligentius ; quod in hoc perdidi, ab aliis recipiam. Sed huic\nipsi beneficium dabo iterum et tamquam bonus agricola cura cultuque sterilitatem soli vincam\n; perit mihi beneficium, iste hominibus. Non est magni animi beneficium dare et perdere ;\nhoc est magni animi perdere et dare.â€�\n"};
