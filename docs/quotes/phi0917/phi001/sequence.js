var sequence = {"name":"Lucan. Civil War","data":"Bella per Emathios plus quam civilia campos\nIusque datum sceleri canimus, populumque potentem\nIn sua victrici conversum viscera dextra,\nCognatasque acies, et rupto foedere regni,\nCertatum totis concussi viribus orbis\nIn commune nefas, infestisque obvia signis\nSigna, pares aquilas, et pila minantia pilis.\nQuis furor, o cives, quae tanta licentia ferri,\nGentibus invisis Latium praebere cruorem?\nCumque superba foret Babylon spolianda tropaeis\nAusoniis, umbraque erraret Crassus inulta,\nBella geri placuit nullos habitura triumphos?\nHeu quantum terrae potuit pelagique parari\nHoc, quem civiles hauserunt, sanguine, dextrae,\nUnde venit Titan, et nox ubi sidera condit,\nQuaque dies medius flagrantibus aestuat horis,\nEt qua bruma, rigens ac nescia vere remitti,\nAdstringit Scythico glacialem frigore pontum!\nSub iuga iam Seres, iam barbarus isset Araxes,\nEt gens si qua iacet nascenti conscia Nilo.\nTunc, si tantus amor belli tibi, Roma, nefandi,\nTotum sub Latias leges cum miseris orbem,\nIn te verte manus: nondum tibi defuit hostis.\nAt nunc semirutis pendent quod moenia tectis\nUrbibus Italiae, lapsisque ingentia muris\nSaxa iacent, nulloque domus custode tenentur\nRarus et antiquis habitator in urbibus errat,\nHorrida quod dumis multosque inarata per annos\nHesperia est, desuntque manus poscentibus arvis,\nNon tu, Pyrrhe ferox, nec tantis cladibus auctor\nPoenus erit: nulli penitus discindere ferro\nContigit: alta sedent civilis vulnera dextrae.\nQuodsi non aliam venturo fata Neroni\nInvenere viam, magnoque aeterna parantur\nRegna deis, coelumque suo servire tonanti\nNon nisi saevorum potuit post bella Gigantum:\nIam nihil, o superi, querimur: scelera ipsa nefasque\nHac mercede placent: diros Pharsalia campos\nImpleat, et Poeni saturentur sanguine manes;\nUltima funesta concurrant proelia Munda.\nHis, Caesar, Perusina fames, Mutinaeque labores\nAccedant fatis; et quas premit aspera classes\nLeucas; et ardenti servilia bella sub Aetna:\nMultum Roma tamen debet civilibus armis,\nQuod tibi res acta est. Te, quum, statione peracta,\nAstra petes serus, praelati regia coeli\nExcipiet, gaudente polo, seu sceptra tenere,\nSeu te flammigeros Phoebi conscendere currus,\nTelluremque nihil mutato sole timentem\nIgne vago lustrare iuvet: tibi numine ab omni\nCedetur, iurique tuo natura relinquet,\nQuis deus esse velis, ubi regnum ponere mundi.\nSed neque in Arctoo sedem tibi legeris orbe,\nNec polus aversi calidus qua vergitur Austri;\nUnde tuam videas obliquo sidere Romam.\nAetheris immensi partem si presseris unam,\nSentiet axis onus. Librati pondera coeli\nOrbe tene medio: pars aetheris illa sereni\nTota vacet, nullaeque obstent a Caesare nubes.\nTunc genus humanum positis sibi consulat armis,\nInque vicem gens omnis amet: Pax missa per orbem\nFerrea belligeri compescat limina Iani.\nSed mihi iam numen: nec, si te pectore vates\nAccipio, Cirrhaea velim secreta moventem\nSollicitare deum, Bacchumque avertere Nysa.\nTu satis ad dandas Romana in carmina vires.\nFert animus causas tantarum expromere rerum,\nImmensumque aperitur opus, quid in arma furentem\nImpulerit populum, quid pacem excusserit orbi.\nInvida fatorum series, summisque negatum\nStare diu; nimioque graves sub pondere lapsus;\nNec se Roma ferens. Sic, quum, compage soluta,\nSaecula tot mundi suprema coegerit hora,\nAnticum repetent iterum chaos omnia; mixtis\nSidera sideribus concurrent: ignea pontum\nAstra petent: tellus extendere litora nolet,\nExcutietque fretum: fratri contraria Phoebe\nIbit, et, oblicum bigas agitare per orbem\nIndignata, diem poscet sibi: totaque discors\nMachina divulsi turbabit foedera mundi.\nIn se magna ruunt: laetis hunc numina rebus\nCrescendi posuere modum. Nec gentibus ullis\nCommodat in populum, terrae pelagique potentem,\nInvidiam Fortuna suam. Tu caussa malorum,\nFacta tribus dominis communis, Roma, nec umquam\nIn turbam missi feralia foedera regni.\nO male concordes nimiaque cupidine caeci,\nQuid miscere iuvat vires, orbemque tenere\nIn medio? Dum terra fretum, terramque levabit\nAer, et longi volvent Titana labores,\nNoxque diem coelo totidem per signa sequetur,\nNulla fides regni sociis, omnisque potestas\nImpatiens consortis erit. Nec gentibus ullis\nCredite, nec longe fatorum exempla petantur.\nFraterno primi maduerunt sanguine muri.\nNec pretium tanti tellus pontusque furoris\nTunc erat: exiguum dominos commisit asylum.\nTemporis augusti mansit concordia discors;\nPaxque fuit non sponte ducum. Nam sola futuri\nCrassus erat belli medius mora. Qualiter, undas\nQui secat et geminum gracilis mare separat Isthmos,\nNec patitur conferre fretum; si terra recedat,\nIonium Aegaeo franget mare: sic, ubi, saeva\nArma ducum dirimens, miserando funere Crassus\nAssyrias Latio maculavit sanguine Carras,\nParthica Romanos solverunt damna furores.\nPlus illa vobis acie, quam creditis, actum est,\nArsacidae: bellum victis civile dedistis.\nDividitur ferro regnum: populique potentis,\nQuae mare, quae terras, quae totum continet orbem,\nNon cepit fortuna duos. Nam pignora iuncti\nSanguinis, et diro ferales omine tedas\nAbstulit ad manes, Parcarum, Iulia, saeva\nIntercepta manu. Quodsi tibi fata dedissent\nMaiores in luce moras, tu sola furentes\nInde virum poteras atque hinc retinere parentem,\nArmatasque manus excusso iungere ferro,\nUt generos mediae soceris iunxere Sabinae.\nMorte tua discussa fides, bellumque movere\nPermissum ducibus. Stimulos dedit aemula virtus.\nTu, nova ne veteres obscurent facta triumphos,\nEt victis cedat piratica laurea Gallis,\nMagne, times: te iam series ususque laborum\nErigit, impatiensque loci fortuna secundi.\nNec quemquam iam ferre potest Caesarve priorem,\nPompeiusve parem. Quis iustius induit arma,\nScire nefas: magno se iudice quisque tuetur:\nVictrix caussa deis placuit, sed victa Catoni\nNec coiere pares: alter, vergentibus annis\nIn senium, longoque togae tranquillior usu,\nDedidicit iam pace ducem; famaeque petitor,\nMulta dare in vulgus; totus popularibus auris\nImpelli, plausuque sui gaudere theatri:\nNec reparare novas vires, multumque priori\nCredere fortunae. Stat magni nominis umbra:\nQualis frugifero quercus sublimis in agro,\nExuvias veteres populi sacrataque gestans\nDona ducum, nec iam validis radicibus haerens,\nPondere fixa suo est; nudosque per aera ramos\nEffundens, trunco, non frondibus, efficit umbram;\nEt quamvis primo nutet casura sub Euro,\nTot circum silvae firmo se robore tollant,\nSola tamen colitur. Sed non in Caesare tantum\nNomen erat, nec fama ducis: sed nescia virtus\nStare loco: solusque pudor, non vincere bello.\nAcer et indomitus; quo spes, quoque ira vocasset,\nFerre manum, et numquam temerando parcere ferro:\nSuccessus urgere suos, instare favori\nNuminis: impellens, quidquid sibi, summa petenti,\nObstaret, gaudensque viam fecisse ruina.\nQualiter expressum ventis per nubila fulmen\nAetheris impulsi sonitu mundique fragore\nEmicuit, rupitque diem, populosque paventes\nTerruit, obliqua praestringens lumina flamma.\nIn sua templa furit: nullaque exire vetante\nMateria, magnamque cadens, magnamque revertens\nDat stragem late, sparsosque recolligit ignes.\nHae ducibus caussae suberant: sed publica belli\nSemina, quae populos semper mersere potentes.\nNamque ut opes mundo nimias fortuna subacto\nIntulit, et rebus mores cessere secundis,\nPraedaque et hostiles luxum suasere rapinae:\nNon auro tectisque modus: mensasque priores\nAspernata fames: cultus, gestare decoros\nVix nuribus, rapuere mares: foecunda virorum\nPaupertas fugitur, totoque accersitur orbe,\nQuo gens quaeque perit. Tum longos iungere fines\nAgrorum, et quondam duro sulcata Camilli\nVomere, et antiquos Curiorum passa ligones\nLonga sub ignotis extendere rura colonis.\nNon erat is populus, quem pax tranquilla iuvaret,\nQuem sua libertas immotis pasceret armis.\nInde irae faciles; et, quod suasisset egestas,\nVile nefas; magnumque decus, ferroque petendum,\nPlus patria potuisse sua; mensuraque iuris\nVis erat: hinc leges et plebiscita coactae,\nEt cum consulibus turbantes iura tribuni:\nHinc rapti fasces pretio, sectorque favoris\nIpse sui populus; letalisque ambitus urbi,\nAnnua venali referens certamina Campo:\nHinc usura vorax, avidumque in tempora foenus,\nEt concussa fides, et multis utile bellum.\nIam gelidas Caesar cursu superaverat Alpes,\nIngentesque animo motus, bellumque futurum\nCeperat. Ut ventum est parvi Rubiconis ad undas,\nIngens visa duci Patriae trepidantis imago\nClara per obscuram vultu moestissima noctem,\nTurrigero canos effundens vertice crines,\nCaesarie lacera, nudisque adstare lacertis,\nEt gemitu permixta loqui: Quo tenditis ultra?\nQuo fertis mea signa, viri? Si iure venitis,\nSi cives, huc usque licet. Tum perculit horror\nMembra ducis; riguere comae, gressusque coercens\nLanguor in extrema tenuit vestigia ripa.\nMox ait: O magnae qui moenia prospicis urbis\nTarpeia de rupe, Tonans, Phrygiique penates\nGentis Iuleae, et rapti secreta Quirini,\nEt residens celsa Latialis Iuppiter Alba,\nVestalesque foci, summique o numinis instar\nRoma, fave coeptis. Non te furialibus armis\nPersequor. En, adsum, victor terraque marique\nCaesar, ubique tuus, liceat modo, nunc quoque, miles.\nIlle erit, ille nocens, qui me tibi fecerit hostem.\nInde moras solvit belli, tumidumque per amnem\nSigna tulit propere: sicut squalentibus arvis\nAestiferae Libyes viso leo comminus hoste\nSubsedit dubius, totam dum colligit iram;\nMox ubi se saevae stimulavit verbere caudae\nErexitque iubas, vasto et grave murmur hiatu\nInfremuit: tum, torta levis si lancea Mauri\nHaereat, aut latum subeant venabula pectus,\nPer ferrum, tanti securus vulneris, exit.\nFonte cadit modico, parvisque impellitur undis\nPuniceus Rubicon, cum fervida canduit aestas:\nPerque imas serpit valles, et Gallica certus\nLimes ab Ausoniis disterminat arva colonis.\nTum vires praebebat hiems, atque auxerat undas\nTertia iam gravido pluvialis Cynthia cornu,\nEt madidis Euri resolutae flatibus Alpes.\nPrimus in oblicum sonipes opponitur amnem,\nExcepturus aquas: molli tum cetera rumpit\nTurba vado faciles iam fracti fluminis undas.\nCaesar ut adversam, superato gurgite, ripam\nAttigit, Hesperiae vetitis et constitit arvis:\nHic, ait, hic pacem temerataque iura relinquo;\nTe, Fortuna, sequor. Procul hinc iam foedera sunto.\nCredidimus fatis. Utendum est iudice bello.\nSic fatus, noctis tenebris rapit agmina ductor\nImpiger, et torto Balearis verbere fundae\nOcior, et missa Parthi post terga sagitta;\nVicinumque minax invadit Ariminum. Ignes\nSolis lucifero fugiebant astra relicto,\nIamque dies primos belli visura tumultus\nExoritur. Seu sponte deum, seu turbidus Auster\nImpulerit, moestam tenuerunt nubila lucem.\nConstitit ut capto iussus deponere miles\nSigna fore, stridor lituum clangorque tubarum\nNon pia concinuit cum rauco classica cornu.\nRupta quies populi, stratisque excita iuventus\nDiripuit sacris adfixa penatibus arma,\nQuae pax longa dabat: nuda iam crate fluentes\nInvadunt clypeos, curvataque cuspide pile,\nEt scabros nigrae morsu rubiginis enses.\nUt notae fulsere aquilae Romanaque signa,\nEt celsus medio conspectus in agmine Caesar,\nDiriguere metu, gelidus pavor occupat artus,\nEt tacito mutos volvunt in pectore questus:\nO male vicinis haec moenia condita Gallis,\nO tristi damnata loco! Pax alta per omnes\nEt tranquilla quies populos: nos praeda furentum\nPrimaque castra sumus. Melius, Fortuna, dedisses\nOrbe sub Eoo sedem gelidaque sub Areto,\nErrantesque domos, Latii quam claustra tueri.\nNos primi Senonum motus, Cimbrumque furentem\nVidimus, et Martem Libyes, cursumque furoris\nTeutonici. Quoties Romam Fortuna lacessit,\nHac iter est bellis. Gemitu sic quisque latenti,\nNon ausus timuisse palam: vox nulla dolori\nCredita: sed quantum, volucres cum bruma coercet,\nRura silent, mediusque tacet sine murmure pontus,\nTanta quies. Noctis gelidas lux solverat umbras:\nEcce faces belli, dubiaeque in proelia menti\nUrgentes addunt stimulos cunctasque pudoris\nRumpunt fata moras: iustos Fortuna laborat\nEsse ducis motus, et causas invenit armis.\nExpulit ancipiti discordes urbe tribunos\nVicto iure minax iactatis curia Gracchis.\nHos iam mota ducis vicinaque signa petentes\nAudax venali comitatur Curio lingua:\nVox quondam populi, libertatemque tueri\nAusus, et armatos plebi miscere potentes.\nUtque ducem varias volventem pectore curas\nConspexit: Dum voce tuae potuere iuvari,\nCaesar, ait, partes, quamvis nolente senatu,\nTraximus imperium tunc, cum mihi Rostra tenere\nIus erat, et dubios in te transferre Quirites.\nSed postquam leges bello siluere coactae,\nPellimur e patriis laribus, patimurque volentes\nExsilium: tua nos faciet victoria cives.\nDum trepidant nullo firmatae robore partes,\nTolle moras. Semper nocuit differre paratis.\nPar labor atque metus pretio maiore petuntur.\nBellantem geminis tenuit te Gallia lustris,\nPars quota terrarum! Facili si proelia pauca\nGesseris eventu, tibi Roma subegerit orbem.\nNunc neque te longi remeantem pompa triumphi\nExcipit, aut sacras poscunt Capitolia lauros.\nLivor edax tibi cuncta negat: gentesque subactas\nVix impune feres. Socerum depellere regno\nDecretum genero est. Partiri non potes orbem:\nSolus habere potes. Sic postquam fatus, et ipsi\nIn bellum prono tantum tamen addidit irae,\nAccenditque ducem, quantum clamore iuvatur\nEleus sonipes, quamvis iam carcere clauso\nImmineat foribus, pronusque repagula laxet.\nConvocat armatos extemplo ad signa maniplos:\nUtque satis trepidum, turba coeunte, tumultum\nComposuit, vultu dextraque silentia iussit:\nBellorum o socii, qui, mille pericula Martis\nMecum, ait, experti, decimo iam vincitis anno,\nHoc cruor Aretois meruit diffusus in arvis,\nVulneraque et mortes, hiemesque sub Alpibus actae?\nNon secus ingenti bellorum Roma tumultu\nConcutitur, quam si Poenus transcenderit Alpes\nHannibal. Implentur valido tirone cohortes:\nIn classem cadit omne nemus: terraque marique\nIussus Caesar agi. Quid? si mihi signa iacerent\nMarte sub adverso, ruerentque in terga feroces\nGallorum populi? Nunc, cum Fortuna secundis\nMecum rebus agat, superique ad summa vocantes,\nTentamur. Veniat dux longa pace solutus,\nMilite cum subito, partesque in bella togatae,\nMarcellusque loquax, et nomina vana Catones.\nScilicet extremi Pompeium emtique clientes\nContinuo per tot sociabunt tempora regno?\nIlle reget currus, nondum patientibus annis?\nIlle semel raptos numquam dimittet honores?\nQuid iam rura querar totum suppressa per orbem,\nAc iussam servire famem? Quis castra timenti\nNescit mixta foro? gladii cum triste minantes\nIudicium insolita trepidum cinxere corona,\nAtque auso medias perrumpere milite leges\nPompeiana reum clauserunt signa Milonem?\nNunc quoque ne lassum teneat privata senectus,\nBella nefanda parat, suetus civilibus armis,\nEt docilis Sullam scelerum vicisse magistrum.\nUtque ferae tigres numquam posuere furorem,\nQuas nemore Hyrcano, matrum dum lustra sequuntur,\nAltus caesorum pavit cruor armentorum;\nSic et Sullanum solito tibi lambere ferrum\nDurat, Magne, sitis. Nullus semel ore receptus\nPollutas patitur sanguis mansuescere fauces.\nQuem tamen inveniet tam longa potentia finem?\nQuis scelerum modus est? Ex hoc te iam, improbe, regno\nIlle tuus saltem doceat discedere Sulla.\nPost Cilicasne vagos, et lassi Pontica regis\nProelia, barbarico vix consummata veneno,\nUltima Pompeio dabitur provincia Caesar,\nQuod non, victrices aquilas deponere iussus,\nParuerim? Mihi si merces erepta laborum est,\nHis saltem longi, non cum duce, praemia belli\nReddantur: miles sub quolibet iste triumphet.\nConferet exsanguis quo se post bella senectus?\nQuae sedes erit emeritis? quae rura dabuntur,\nQuae noster veteranus aret? quae moenia fessis?\nAn melius fient piratae, Magne, coloni?\nTollite iampridem victricia, tollite signa:\nViribus utendum est, quas fecimus: arma tenenti\nOmnia dat, qui iusta negat. Nec numina deerunt:\nNam nec praeda meis, neque regnum quaeritur armis:\nDetrahimus dominos urbi servire paratae.\nDixerat: at dubium non claro murmure vulgus\nSecum incerta fremit: pietas patriique penates\nQuamquam caede feras mentes animosque tumentes\nFrangunt; sed diro ferri revocantur amore\nDuctorisque metu. Summi tunc munera pili\nLaelius, emeritique gerens insignia doni,\nServati civis referentem praemia quercum:\nSi licet, exclamat, Romani maxime rector\nNominis et ius est, veras expromere voces;\nQuod tam lenta tuas tenuit patientia vires,\nConquerimur. Deeratne tibi fiducia nostri?\nDum movet haec calidus spirantia corpora sanguis,\nEt dum pila valent fortes torquere lacerti,\nDegenerem patiere togam, regnumque senatus?\nUsque adeo miserum est, civili vincere bello?\nDuc age per Scythiae populos, per inhospita Syrtis\nLitora, per calidas Libyae sitientis arenas.\nHaec manus, ut victum post terga relinqueret orbem,\nOceani tumidas remo compescuit undas:\nFregit et Arctoo spumantem vertice Rhenum.\nIussa sequi tam posse mihi, quam velle necesse est.\nNec civis meus est, in quem tua classica, Caesar,\nAudiero. Per signa decem felicia castris,\nPerque tuos iuro quocumque ex hoste triumphos;\nPectore si fratris gladium, iuguloque parentis\nCondere me iubeas, plenaeque in viscera partu\nConiugis, invita peragam tamen omnia dextra;\nSi spoliare deos, ignemque immittere templis,\nNumina miscebit castrensis flamma Monetae;\nCastra super Tusci si ponere Tybridis undas,\nHesperios audax veniam metator in agros.\nTu quoscumque voles in planum effundere muros,\nHis aries actus disperget saxa lacertis:\nIlla licet, penitus tolli quam iusseris urbem,\nRoma sit. His cunctae simul adsensere cohortes,\nElatasque alte, quaecumque ad bella vocaret,\nPromisere manus. It tantus ad aethera clamor,\nQuantus, piniferae Boreas cum Thracius Ossae\nRupibus incubuit, curvato robore pressae\nFit sonus, aut rursus redeuntis in aethera silvae.\nCaesar ut acceptum tam prono milite bellum,\nFataque ferre videt, ne quo languore moretur\nFortunam, sparsas per Gallica rura cohortes\nEvocat, et Romam motis petit undique signis.\nDeseruere cavo tentoria fixa Lemano,\nCastraque, quae, Vogesi curvam super ardua rupem,\nPugnaces pictis cohibebant Lingonas armis.\nHi vada liquerunt Isarae, qui, gurgite ductus\nPer tam multa suo, famae maioris in amnem\nLapsus, ad aequoreas nomen non pertulit undas.\nSolvuntur flavi longa statione Rutheni:\nMitis Atax Latias gaudet non ferre carinas,\nFinis et Hesperiae, promoto limite, Varus:\nQuaque sub Herculeo sacratus numine portus\nUrget rupe cava pelagus: non Corus in illum\nIus habet, aut Zephyrus: solus sua litora turbat\nCircius, et tuta prohibet statione Monoeci.\nQuaque iacet litus dubium, quod terra fretumque\nVindicat alternis vicibus, cum funditur ingens\nOceanus, vel cum refugis se fluctibus aufert.\nVentus ab extremo pelagus sic axe volutet,\nDestituatque ferens; an sidere mota secundo\nTethyos unda vagae lunaribus aestuet horis;\nFlammiger an Titan, ut alentes hauriat undas,\nErigat Oceanum, fluctusque ad sidera ducat,\nQuaerite, quos agitat mundi labor: at mihi semper\nTu, quaecumque moves tam crebros causa meatus,\nUt superi voluere, late. Tunc rura Nemetis\nQui tenet, et ripas Aturi, qua litore curvo\nMolliter admissum claudit Tarbellicus aequor,\nSigna movet, gaudetque amoto Santonus hoste:\nEt Biturix, longisque leves Suessones in armis:\nOptimus excusso Leucus Rhemusque lacerto,\nOptima gens flexis in gyrum Sequana frenis:\nEt docilis rector rostrati Belga covini:\nArvernique ausi Latios se fingere fratres,\nSanguine ab Iliaco populi; nimiumque rebellis\nNervius, et caesi pollutus sanguine Cottae;\nEt qui te laxis imitantur, Sarmata, braccis,\nVangiones: Batavique truces, quos aere recurvo\nStridentes acuere tubae: qua Cinga pererrat\nGurgite: qua Rhodanus raptum velocibus undis\nIn mare fert Ararim: qua montibus ardua summis\nGens habitat cana pendentes rupe Gebennas:\nPictones immunes subigunt sua rura; nec ultra\nInstabiles Turonas circumsita castra coercent.\nIn nebulis, Meduana, tuis marcere perosus\nAndus, iam placida Ligeris recreatur ab unda;\nInclyta Caesareis Genabos dissolvitur alis.\nTu quoque laetatus converti proelia, Trevir:\nEt nunc tonse Ligur, quondam per colla decors\nCrinibus effusis toti praelate Comatae:\nEt quibus immitis placatur sanguine diro\nTeutates, horrensque feris altaribus Hesus,\nEt Taranis Scythicae non mitior ara Dianae.\nVos quoque, qui fortes animas, belloque peremtas\nLaudibus in longum vates dimittitis aevum,\nPlurima securi fudistis carmina, Bardi.\nEt vos barbaricos ritus moremque sinistrum\nSacrorum, Druidae, positis repetistis ab armis.\nSolis nosse deos et coeli numina vobis,\nAut solis nescire datum. Nemora alta remotis\nIncolitis lucis. Vobis auctoribus, umbrae\nNon tacitas Erebi sedes Ditisque profundi\nPallida regna petunt: regit idem spiritus artus\nOrbe alio: longae (canitis si cognita) vitae\nMors media est. Certe populi, quos despicit Arctos,\nFelices errore suo, quos ille timorum\nMaximus haud urget, leti metus. Inde ruendi\nIn ferrum mens prona viris, animaeque capaces\nMortis: et ignavum, rediturae parcere vitae.\nEt vos, cirrigeros bellis arcere Caycos\nOppositi, petitis Romam, Rhenique feroces\nDeseritis ripas, et apertum gentibus orbem.\nCaesar, ut immensae collecto robore vires\nAudendi maiora fidem fecere, per omnem\nSpargitur Italiam, vicinaque moenia complet.\nVana quoque ad veros accessit fama timores,\nIrrupitque animos populi, clademque futuram\nIntulit, et velox properantis nuntia belli\nInnumeras solvit falsa in praeconia linguas.\nEst, qui, tauriferis ubi se Mevania campis\nExplicat, audaces ruere in certamina turmas\nAdferat, et, qua Nar Tiberino illabitur amni,\nBarbaricas saevi discurrere Caesaris alas:\nIpsum, omnes aquilas collataque signa ferentem,\nAgmine non uno densisque incedere castris.\nNec, qualem meminere, vident: maiorque ferusque\nMentibus occurrit, victoque immanior hoste.\nHunc inter Rhenum populos Alpesque iacentes,\nFinibus Arctois patriaque a sede revulsos,\nPone sequi, iussamque feris a gentibus urbem,\nRomano spectante, rapi. Sic quisque pavendo\nDat vires famae: nulloque auctore malorum,\nQuae finxere timent. Nec solum vulgus inani\nPerculsum terrore pavet: sed curia et ipsi\nSedibus exsiluere Patres, invisaque belli\nConsulibus fugiens mandat decreta senatus.\nTunc quae tuta petant, et quae metuenda relinquant,\nIncerti, quo quemque fugae tulit impetus, urgent\nPraecipitem populum serieque haerentia longa\nAgmina prorumpunt. Credas, aut tecta nefandas\nCorripuisse faces, aut iam, quatiente ruina,\nNutantes pendere domos: sic turba per urbem\nPraecipiti lymphata gradu, velut unica rebus\nSpes foret adflictis, patrios excedere muros,\nInconsulta ruit. Qualis, cum turbidus Auster\nRepulit a Libycis immensum Syrtibus aequor,\nFractaque veliferi sonuerunt pondera mali,\nDesilit in fluctus, deserta puppe, magister\nNavitaque, et, nondum sparsa compage carinae,\nNaufragium sibi quisque facit: sic, urbe relicta,\nIn bellum fugitur. Nullum iam languidus aevo\nEvaluit revocare parens, coniunxve maritum\nFletibus, aut patrii, dubiae dum vota salutis\nConciperent, tenuere Lares: nec limine quisquam\nHaesit et extremo tunc forsitan urbis amatae\nPlenus abit visu: ruit irrevocabile vulgus.\nO faciles dare summa deos, eademque tueri\nDifficiles! Urbem, populis victisque frequentem\nGentibus, et generis, coeat si turba, capacem\nHumani, facilem venturo Caesare praedam\nIgnavae liquere manus. Cum pressus ab hoste\nClauditur externis miles Romanus in oris,\nEffugit exiguo nocturne pericula vallo,\nEt subitus rapti munimine cespitis agger\nPraebet securos intra tentoria somnos:\nTu tantum audito bellorum nomine, Roma,\nDesereris; nox una tuis non credita muris.\nDanda tamen venia est, tantorum danda pavorum:\nPompeio fugiente, timent. Tum ne qua futuri\nSpes saltem trepidas mentes levet, addita fati\nPeioris manifesta fides, superique minaces\nProdigiis terras implerunt, aethera, pontum.\nIgnota obscurae viderunt sidera noctes,\nArdentemque polum flammis, coeloque volantes\nObliquas per inane faces, crinemque timendi\nSideris, et terris nutantem regna cometen.\nFulgura fallaci micuerunt crebra sereno,\nEt varias ignis denso dedit aere formas:\nNunc iaculum longo, nunc sparso lumine lampas\nEmicuit coelo. Tacitum sine nubibus ullis\nFulmen, et Arctois rapiens e partibus ignem,\nPercussit Latiale caput: stellaeque minores\nPer vacuum solitae noctis decurrere tempus,\nIn medium venere diem: cornuque coacto\nIam Phoebe toto fratrem cum redderet orbe,\nTerrarum subita percussa expalluit umbra.\nIpse caput medio Titan cum ferret Olympo,\nCondidit ardentes atra caligine currus,\nInvolvitque orbem tenebris, gentesque coegit\nDesperare diem: qualem fugiente per ortus\nSole Thyesteae noctem duxere Mycenae.\nOra ferox Siculae laxavit Mulciber Aetnae;\nNec tulit in coelum flammas, sed vertice prono\nIgnis in Hesperium cecidit latus. Atra Charybdis\nSanguineum fundo torsit mare. Flebile saevi\nLatravere canes. Vestali raptus ab ara\nIgnis; et ostendens confectas flamma Latinas\nScinditur in partes, geminoque cacumine surgit,\nThebanos imitata rogos. Tunc cardine tellus\nSubsedit, veteremque, iugis nutantibus, Alpes\nDiscussere nivem. Tethys maioribus undis\nHesperiam Calpen, summumque implevit Atlanta.\nIndigetes flevisse deos, urbisque laborem\nTestatos sudore Lares, delapsaque templis\nDona suis, dirasque diem foedasse volucres\nAccipimus; silvisque feras sub nocte relictis\nAudaces media posuisse cubilia Roma.\ntunc pecudum faciles humana ad murmura linguae,\nMonstrosique hominum partus numeroque modoque\nMembrorum, matremque suus conterruit infans:\nDiraque per populum Cumanae carmina vatis\nVulgantur. Tunc, quos sectis Bellona lacertis\nSaeva movet, cecinere deos: crinemque rotantes\nSanguineum populis ulularunt tristia Galli.\nCompositis plenae gemuerunt ossibus urnae.\nTunc fragor armorum, magnaeque per avia voces\nAuditae nemorum: et venientes comminus umbrae.\nQuique colunt iunctos extremis moenibus agros,\nDiffugiunt: ingens urbem cingebat Erinnys,\nExcutiens pronam flagranti vertice pinum,\nStridentesque comas: Thebanam qualis Agaven\nImpulit, aut saevi contorsit tela Lycurgi\nEumenis: aut qualem iussu Iunonis iniquae\nHorruit Alcides, viso iam Dite, Megaeram.\nInsonuere tubae, et quanto clamore cohortes\nMiscentur, tantum nox atra silentibus umbris\nEdidit. Et medio visi consurgere Campo\nTristia Sullani cecinere oracula manes:\nTollentemque caput gelidas Anienis ad undas\nAgricolae fracto Marium fugere sepulchro.\nHaec propter placuit Tuscos de more vetusto\nAcciri vates. Quorum qui maximus aevo\nAruns incoluit desertae moenia Lucae,\nFulminis edoctus motus, venasque calentes\nFibrarum, et monitus volitantis in aere pennae,\nMonstra iubet primum, nullo quae semine discors\nProtulerat natura, rapi, sterilique nefandos\nEx utero fetus infaustis urere flammis.\nMox iubet et totam pavidis a civibus urbem\nAmbiri, et festo purgantes moenia lustro,\nLonga per extremos pomoeria cingere fines\nPontifices, sacri quibus est permissa potestas.\nTurba minor ritu sequitur succincta Gabino,\nVestalemque chorum ducit vittata sacerdos,\nTroianam soli cui fas vidisse Minervam.\nTunc qui fata deum secretaque carmina servant,\nEt lotam parvo revocant Almone Cybellen:\nEt doctus volucres augur servare sinistras:\nSeptemvirque epulis festis, Titiique sodales:\nEt Salius, laeto portans ancilia collo:\nAttollensque apicem generoso vertice Flamen.\nDumque illi effusam longis anfractibus urbem\nCircueunt, Aruns dispersos fulminis ignes\nColligit, et terrae moesto cum murmure condit,\nDatque locis nomen sacris. tunc admovet aris\nElecta cervice marem. Iam fundere Bacchum\nCeperat, obliquoque molas inducere cultro:\nImpatiensque diu non grati victima sacri,\nCornua succincti premerent cum torva ministri,\nDeposito victum praebebat poplite collum.\nNec cruor emicuit solitus: sed vulnere largo\nDiffusum rutilo nigrum pro sanguine virus.\nPalluit attonitus sacris feralibus Aruns,\nAtque iram superum raptis quaesivit in extis.\nTerruit ipse color vatem: nam pallida taetris\nViscera tincta notis, gelidoque infecta cruore\nPlurimus adsperso variabat sanguine livor.\nCernit tabe iecur madidum: venasque minaces\nHostili de parte videt. Pulmonis anheli\nFibra latet, parvusque secat vitalia limes.\nCor iacet: et saniem per hiantes viscera rimas\nEmittunt: produntque suas omenta latebras.\nQuodque (nefas) nullis impune apparuit extis,\nEcce, videt capiti fibrarum increscere molem\nAlterius capitis: pars aegra et marcida pendet,\nPars micat et celeri venas movet improba pulsu.\nHis ubi concepit magnorum fata malorum,\nExclamat: Vix fas, superi, quaecumque monetis\nProdere me populis: neque enim tibi summe litavi\nIuppiter hoc sacrum: caesique in pectora tauri\nInferni venere dei. Non fanda timemus:\nSed venient maiora metu. Di visa secundent,\nEt fibris sit nulla fides; sed conditor artis\nFinxerit ista Tages. Flexa sic omina Tuscus\nInvolvens multaque tegens ambage canebat.\nAt Figulus, cui cura deos secretaque coeli\nNosse fuit, quem non stellarum Aegyptia Memphis\nAequaret visu, numerisque moventibus astra,\nAut hic errat, ait, nulla cum lege per aevum\nMundus, et incerto discurrunt sidera motu:\nAut, si fata movent, Urbi generique paratur\nHumano matura lues. Terraene dehiscent,\nSubsidentque urbes? an tollet fervidus aer\nTemperiem ? segetes tellus infida negabit?\nOmnis an infusis miscebitur unda venenis?\nQuod cladis genus, o superi, qua peste paratis\nSaevitiam? Extremi multorum tempus in unum\nConvenere dies. Summo si frigida coelo\nStella nocens nigros Saturni accenderet ignes,\nDeucalioneos fudisset Aquarius imbres,\nTotaque diffuso latuisset in aequore tellus.\nSi saevum radiis Nemeaeum, Phoebe, Leonem\nNunc premeres, toto fluerent incendia mundo,\nSuccensusque tuis flagrasset curribus aether.\nHi cessant ignes: tu, qui flagrante minacem\nScorpion incendis cauda, chelasque peruris,\nQuid tantum, Gradive, paras? Nam mitis in alto\nIuppiter occasu premitur, Venerisque salubre\nSidus hebet, motuque celer Cyllenius haeret,\nEt coelum Mars solus habet. Cur signa meatus\nDeseruere suos, mundoque obscura feruntur:\nEnsiferi nimium fulget latus Orionis ?\nImminet armorum rabies: ferrique potestas\nConfundet ius omne manu: scelerique nefando\nNomen erit virtus: multosque exibit in annos\nHic furor. Et superos quid prodest poscere finem?\nCum domino pax ista venit. Duc, Roma, malorum\nContinuam seriem, clademque in tempora multa\nExtrahe, civili tantum iam libera bello.\nTerruerant satis haec pavidam praesagia plebem:\nSed maiora premunt. Nam qualis vertice Pindi\nEdonis Ogygio decurrit plena Lyaeo:\nTalis et attonitam rapitur matrona per urbem,\nVocibus his prodens urgentem pectora Phoebum:\nQuo feror, o Paean? Qua me super aethera raptam\nConstituis terra? Video Pangaea nivosis\nCana iugis, latoque Aemi sub rupe Philippos.\nQuis furor hic, o Phoebe, doce: quo tela manusque\nRomanae miscent acies, bellumque sine hoste est?\nQuo diversa feror? Primos me ducis in ortus,\nQua mare Lagei mutatur gurgite Nili.\nHunc ego, fluminea deformis truncus arena\nQui iacet, agnosco: dubiam super aequora Syrtin\nArentemque feror Libyen, quo tristis Erinnys\nTranstulit Emathias acies. Nunc desuper Alpis\nNubiferae colles, atque aeriam Pyrenen\nAbripimur. Patriae sedes remeamus in urbis,\nImpiaque in medio peraguntur bella senatu.\nConsurgunt partes iterum, totumque per orbem\nRursus eo. Nova da mihi cernere litora Ponti,\nTelluremque novam: vidi iam, Phoebe, Philippos.\nHaec ait, et lasso iacuit defecta furore.\nIamque irae patuere deum, manifestaque belli\nSigna dedit mundus: legesque et foedera rerum\nPraescia monstrifero vertit natura tumultu,\nIndixitque nefas. Cur hanc tibi, rector Olympi,\nSollicitis visum mortalibus addere curam,\nNoscant venturas ut dira per omina clades?\nSive parens rerum cum primum informia regna\nMateriemque rudem flamma cedente recepit,\nFinxit in aeternum caussas, qua cuncta coercet,\nSe quoque lege tenens, et saecula iussa ferentem\nFatorum immoto divisit limite mundum:\nSive nihil positum est, sed Fors incerta vagatur,\nFertque refertque vices, et habet mortalia casus:\nSit subitum, quodcumque paras: sit caeca futuri\nMens hominum fati: liceat sperare timenti.\nErgo ubi concipiunt, quantis sit cladibus orbi\nConstatura fides superum, ferale per urbem\nIustitium: latuit plebeio tectus amictu\nOmnis honos: nullos comitata est purpura fasces.\nTunc questus tenuere suos, magnusque per omnes\nErrabat sine voce dolor. Sic funere primo\nAttonitae tacuere domus, cum corpora nondum\nConclamata iacent, nec mater crine soluto\nExigit ad saevos famularum brachia planctus:\nSed cum membra premit fugiente rigentia vita,\nVultusque exanimes, oculosque in morte natantes,\nNecdum est ille dolor, sed iam metus: incubat amens,\nMiraturque malum. Cultus matrona priores\nDeposuit: moestaeque tenent delubra catervae.\nHae lacrimis sparsere deos, hae pectora duro\nAdfixere solo, lacerasque in limine sacro\nAttonitae fudere comas, votisque vocari\nAdsuetas crebris feriunt ululatibus aures.\nNec cunctae summi templo iacuere Tonantis:\nDivisere deos, et nullis defuit aris\nInvidiam factura parens: quarum una madentes\nScissa genas, planctu liventes atra lacertos,\nNunc, ait, o miserae contundite pectora matres,\nNunc laniate comas, neve hunc differte dolorem,\nEt summis servate malis: nunc flere potestas,\nDum pendet fortuna ducum: cum vicerit alter,\nGaudendum est. His se stimulis dolor ipse lacessit.\nNec non bella viri diversaque castra petentes\nEffundunt iustas in numina saeva querelas:\nO miserae sortis, quod non in Punica nati\nTempora, Cannarum fuimus Trebiaeque iuventus.\nNon pacem petimus, superi: date gentibus iras:\nNunc urbes excite feras: coniuret in armis\nMundus: Achaemeniis decurrant Medica Susis\nAgmina: Massageten Sythicus non adliget Ister:\nFundat ab extremo flavos Aquilone Suevos\nAlbis, et indomitum Rheni caput: omnibus hostes\nReddite nos populis: civile avertite bellum.\nHinc Dacus premat, inde Getes: occurrat Iberis\nAlter, ad Eoas hic vertat signa pharetras:\nNulla vacet tibi, Roma, manus. Vel perdere nomen\nSi placet Hesperium, superi, collapsus in ignem\nPlurimus ad terram per fulmina decidat aether.\nSaeve parens, utrasque simul partesque ducesque,\nDum nondum meruere, feri. Tantone novorum\nProventu scelerum quaerunt, uter imperet Urbi?\nVix tanti fuerat, civilia bella movere,\nUt neuter. Tales pietas peritura querelas\nEgerit. At miseros angit sua cura parentes,\nOderuntque gravis vivacia fata senectae,\nServatosque iterum bellis civilibus annos.\nAtque aliquis, magno quaerens exempla timori,\nNon alios, inquit, motus tunc fata parabant,\nCum post Teutonicos victor Libycosque triumphos\nExsul limosa Marius caput abdidit ulva.\nStagna udi texere soli laxaeque paludes\nDepositum, Fortuna, tuum: mox vincula ferri\nExedere senem, longusque in carcere paedor.\nConsul e eversa felix moriturus in Urbe\nPoenas ante dabat scelerum. Mors ipsa refugit\nSaepe virum, frustraque hosti concessa potestas\nSanguinis invisi: primo qui caedis in ictu\nDiriguit, ferrumque manu torpente remisit.\nViderat immensum tenebroso in carcere lumen\nTerribilesque deas scelerum, Mariumque futurum;\nAudieratque pavens: Fas haec contingere non est\nColla tibi: debet multas hic legibus aevi,\nAnte suam, mortes: vanum depone furorem.\nSi libet ulcisci deletae funera gentis,\nHunc, Cimbri, servate senem. Non ille favore\nNuminis, ingenti superum protectus ab ira,\nVir ferus, et Romam cupienti perdere fato\nSuffciens. Idem pelago delatus iniquo\nHostilem in terram, vacuisque mapalibus actus,\nNuda triumphati iacuit per regna Iugurthae,\nEt Poenos pressit cineres. Solatia fati\nCarthago Mariusque tulit: pariterue iacentes\nIgnovere deis. Libycas ibi colligit iras.\nUt primum fortuna redit, servilia solvit\nAgmina: conflato saevas ergastula ferro\nExeruere manus. Nulli gestanda dabantur\nSigna ducis, nisi qui scelerum iam fecerat usum,\nAttuleratque in castra nefas. Pro fata! quis ille,\nQuis fuit ille dies, Marius quo moenia victor\nCorripuit! quantoque gradu mors saeva cucurrit!\nNobilitas cum plebe perit: lateque vagatur\nEnsis, et a nullo revocatum est pectore ferrum.\nStat cruor in templis: multaque rubentia caede\nLubrica saxa madent. Nulli sua profuit aetas.\nNon senis extremum piguit vergentibus annis\nPraecipitasse diem: nec prima in limine vitae\nInfantis miseri nascentia rumpere fata.\nCrimine quo parvi caedem potuere mereri?\nSed satis est iam, posse mori. Trahit ipse furoris\nImpetus: et, visum lenti, quaesisse nocentem.\nIn numerum pars magna perit: rapuitque cruentus\nVictor ab ignota vultus cervice recisos,\nDum vacua pudet ire manu. Spes una salutis,\nOscula pollutae fixisse trementia dextrae.\nMille licet gladii mortis nova signa sequantur,\nDegener o populus, vix saecula longa decorum\nSic meruisse viris, nedum breve dedecus aevi,\nEt vitam, dum Sulla redit. Cui funera vulgi\nFlere vacet? Vix te sparsum per viscera, Baebi,\nInnumeras intercarpentis membra coronae\nDiscerpsisse manus: aut te, praesage malorum\nAntoni, cuius laceris pendentia canis\nOra ferens miles festae rorantia mensae\nImposuit. Truncos laceravit Fimbria Crassos.\nSaeva Tribunicio maduerunt robora tabo.\nTe quoque neglectum violatae, Scaevola, dextrae\nAnte ipsum penetrale deae semperque calentes\nMactavere focos: parvum sed fessa senectus\nSanguinis effudit iugulo, flammisque pepercit.\nSeptimus haec sequitur, repetitis fascibus, annus:\nIlle fuit vitae Mario modus, omnia passo,\nQuae peior fortuna potest, atque omnibus uso,\nQuae melior: mensoque, homini quid fata pararent.\nIam, quot apud Sacri cecidere cadavera portum,\nAut Collina tulit stratas quot porta catervas,\nTunc cum paene caput mundi rerumque potestas\nMutavit translata locum, Romanaque Samnis\nUltra Caudinas speravit vulnera Furcas!\nSulla quoque immensis accessit cladibus ultor.\nIlle quod exiguum restabat sanguinis Urbi\nHausit: dumque nimis iam putria membra recidit,\nExcessit medicina modum, nimiumque secuta est,\nQua morbi duxere, manus. Periere nocentes;\nSed cum iam soli possent superesse nocentes.\nTum data libertas odiis, resolutaque legum\nFrenis ira ruit. Non uni cuncta dabantur,\nSed fecit sibi quisque nefas. Semel omnia victor\nIusserat. Infandum domini per viscera ferrum\nExegit famulus: nati maduere paterno\nSanguine. Certatum est, cui cervix caesa parentis\nCederet: in fratrum ceciderunt praemia fratres.\nBusta repleta fuga, permixtaque viva sepultis\nCorpora: nec populum latebrae cepere ferarum.\nHic laqueo fauces elisaque guttura fregit:\nHic, se praecipiti iaculatus pondere, dura\nDissiluit percussus humo; mortesque cruento\nVictori rapuere suas: hic robora busti\nExstruit ipse sui, necdum omni sanguine fuso\nDesilit in flammas, et, dum licet, occupat ignes.\nColla ducum pilo trepidam gestata per Urbem,\nEt medio congesta foro. Cognoscitur illic,\nQuidquid ubique iacet scelerum. Non Thracia tantum\nVidit Bistonii stabulis pendere tyranni;\nPostibus Antaei Libye: nec Graecia moerens\nTot laceros artus Pisaea flevit in aula.\nCum iam tabe fluunt, confusaque tempore multo\nAmisere notas, miserorum dextra parentum\nColligit, et pavido subducit cognita furto.\nMeque ipsum memini, caesi deformia fratris\nOra rogo cupidum vetitisque imponere flammis,\nOmnia Sullanae lustrasse cadavera pacis,\nPerque omnes truncos, cum qua cervice recisum\nConveniat, quaesisse caput. Quid sanguine manes\nPlacatos Catuli referam? cum victima tristes\nInferias Marius forsan nolentibus umbris\nPendit, inexpleto non fanda piacula busto:\nCum laceros artus, aequataque vulnera membris\nVidimus, et toto quamvis in corpore caeso\nNil animae letale datum, moremque nefandae\nDirum saevitiae, pereuntis parcere morti.\nAvulsae cecidere manus, exsectaque lingua\nPalpitat, et muto vacuum ferit aera motu.\nHic aures, alius spiramina naris aduncae\nAmputat: ille cavis evolvit sedibus orbes,\nUltimaque effundit spectatis lumina membris.\nVix erit ulla fides, tam saevi criminis unum\nTot poenas cepisse caput. Sic mole ruinae\nFracta sub ingenti miscentur pondere membra:\nNec magis informes veniunt ad litora trunci,\nQui medio periere freto. Quid perdere fructum\nIuvit, et, ut vilem, Marii confundere vultum?\nUt scelus hoc Sullas caedesque ostensa placeret,\nAgnoscendus erat. Vidit Fortuna colonos\nPraenestina suos cunctos simul ense recisos,\nUnius populum pereuntem tempore mortis.\nTunc flos Hesperiae, Latii iam sola iuventus,\nConcidit, et miserae maculavit ovilia Romae.\nTot simul infesto iuvenes occumbere leto,\nSaepe fames, pelagique furor, subitaeque ruinae,\nAut coeli terraeque lues, aut bellica clades\nNumquam poena fuit. Densi vix agmina vulgi\nInter et exsangues, immissa morte, catervas\nVictores movere manus. Vix caede peracta\nProcumbunt, dubiaque labant cervice: sed illos\nMagna premit strages: peraguntque cadavera partem\nCaedis: viva graves elidunt corpora trunci.\nIntrepidus tanti sedit securus ab alto\nSpectator sceleris: miseri tot milia vulgi\nNon piguit iussisse mori. Congesta recepit\nOmnia Tyrrhenus Sullana cadavera gurges.\nIn fluvium primi cecidere, in corpora summi.\nPraecipites haesere rates, et strage cruenta\nInterruptus aquis fluxit prior amnis in aequor.\nAd molem stetit unda sequens, dum sanguinis alti\nVis sibi fecit iter, campumque effusa per omnem,\nPraecipitique ruens Tiberina ad flumina rivo\nHaerentes adiuvit aquas: nec iam alveus amnem,\nNec retinent ripae, redditque cadavera campo.\nTandem Tyrrhenas vix eluctatus in undas\nSanguine caeruleum torrenti dividit aequor.\nHisne Salus rerum, Felix his Sulla vocari,\nHis meruit tumulum medio sibi tollere Campo?\nHaec rursus patienda manent: hoc ordine belli\nIbitur: hic stabit civilibus exitus armis.\nQuamquam agitant graviora metus, multumque coitur\nHumani generis maiore in praelia damno,\nExsulibus Mariis bellorum maxima merces\nRoma recepta fuit: nec plus victoria Sullae\nPraestitit, invisas penitus quam tollere partes.\nHos alio, Fortuna, vocas, olimque potentes\nConcurrunt. Neuter civilia bella moveret,\nContentus, quo Sulla fuit. Sic moesta senectus\nPraeteritique memor flebat, metuensque futuri.\nAt non magnanimi percussit pectora Bruti\nTerror, et in tanta pavidi formidine motus\nPars populi lugentis erat: sed nocte sopora,\nParrhasis obliquos Helice cum verteret axes,\nAtria cognati pulsat non ampla Catonis.\nInvenit insomni volventem publica cura\nFata virum casusque Urbis, cunctisque timentem,\nSecurumque sui; farique his vocibus orsus:\nOmnibus expulsae terris olimque fugatae\nVirtutis iam sola fides, quam turbine nullo\nExcutiet fortuna tibi; tu mente labantem\nDirige me, dubium certo tu robore firma:\nNamque alii Magnum vel Caesaris arma sequantur:\nDux Bruto Cato solus erit. Pacemne tueris,\nInconcussa tenens dubio vestigia mundo?\nAn placuit, ducibus scelerum populique furentis\nCladibus immixtum, civile absolvere bellum?\nQuemque suas rapiunt scelerata in proelia caussae:\nHos polluta domus, legesque in pace timendae;\nHos ferro fugienda fames, mundique ruinae\nPermiscenda fides. Nullum furor egit in arma;\nCastra petunt magna victi mercede: tibi uni\nPer se bella placent? Quid tot durasse per annos\nProfuit immunem corrupti moribus aevi?\nHoc solum longae pretium virtutis habebis:\nAccipient alios, facient te bella nocentem.\nNe tantum, o superi, liceat feralibus armis,\nHas etiam movisse manus: nec pila lacertis\nMissa tuis caeca telorum in nube ferantur:\nNec tanta in casum virtus eat. Ingeret omnis\nSe belli fortuna tibi. Quis nolet in isto\nEnse mori, quamvis alieno vulnere labens,\nEt scelus esse tuum? Melius tranquilla sine armis\nOtia solus ages, sicut coelestia semper\nInconcussa suo volvuntur sidera lapsu.\nFulminibus propior terrae succenditur aer,\nImaque telluris ventos tractusque coruscos\nFlammarum accipiunt: nubes excedit Olympus\nLege deum. Minimas rerum discordia turbat:\nPacem summa tenent. Quam laete Caesaris aures\nAccipient, tantum venisse in proelia civem!\nNam praelata suis numquam diversa dolebit\nCastra ducis Magni. Nimium placet ipse, Catoni\nSi bellum civile placet. Pars magna senatus\nEt duce privato gesturus proelia consul\nSollicitant, proceresque alii: quibus adde Catonem\nSub iuga Pompeii, tote iam liber in orbe\nSolus Caesar erit. Quodsi pro legibus arma\nFerre iuvat patriis, libertatemque tueri:\nNunc neque Pompeii Brutum nec Caesaris hostem,\nPost bellum victoris habes. Sic fatur. At illi\nArcano sacras reddit Cato pectore voces:\nSummum, Brute, nefas civilia bella fatemur:\nSed quo fata trahunt, virtus secura sequetur.\nCrimen erit superis, et me fecisse nocentem.\nSidera quis mundumque valet spectare cadentem,\nExpers ipse metus? quis, cum ruat arduus aether,\nTerra labet, mixto coeuntis pondere mundi,\nCompressas tenuisse manus Gentesne furorem\nHesperium ignotae Romanaque bella sequentur,\nDeductique fretis alio sub sidere reges;\nOtia solus agam? Procul hunc arcete furorem,\nO superi, motura Dahas ut clade Getasque,\nSecuro me, Roma cadat. Ceu morte parentem\nNatorum orbatum, longum producere funus\nAd tumulum iubet ipse dolor: iuvat ignibus atris\nInseruisse manus, constructoque aggere busti\nIpsum atras tenuisse faces: non ante revellar,\nExanimem quam te complectar, Roma, tuumque\nNomen, libertas, et inanem prosequar umbram.\nSic eat: immites Romana piacula divi\nPlena ferant: nullo fraudemus sanguine bellum.\nO utinam coelique deis erebique liceret\nHoc caput in cunctas damnatum exponere poenas!\nDevotum hostiles Decium pressere catervae:\nMe geminae figant acies, me barbara telis\nRheni turba petat: cunctis ego pervius hastis\nExcipiam medius totius vulnera belli.\nHic redimat sanguis populos: hac caede luatur,\nQuidquid Romani meruerunt pendere mores.\nAd iuga cur faciles populi, cur saeva volentes\nRegna pati pereunt? Me solum invadite ferro,\nMe frustra leges et inania iura tuentem:\nHic dabit, hic pacem iugulus, finemque laborum\nGentibus Hesperiis: post me regnare volenti\nNon opus est bello. Quin publica signa ducemque\nPompeium sequimur? Nec, si fortuna favebit,\nHunc quoque totius sibi ius promittere mundi\nNon bene compertum est. Ideo me milite vincat,\nNe sibi se vicisse putet. Sic fatur, et acres\nIrarum movit stimulos, iuvenisque calorem\nExcitat in nimios belli civilis amores.\nInterea, Phoebo gelidas pellente tenebras,\nPulsatae sonuere fores: quas sancta relicto\nHortensi moerens irrupit Marcia busto:\nQuondam virgo toris melioris iuncta mariti:\nMox, ubi, connubii pretium mercesque, soluta est\nTertia iam soboles, alios fecunda penates\nImpletura datur, geminas ex sanguine matris\nPermixtura domos. Sed postquam condidit urna\nSupremos cineres, miserando concita vultu,\nEffusas laniata comas, concussaque pectus\nVerberibus crebris, cineresque ingesta sepulcri,\nNon aliter placitura viro, sic moesta profatur:\nDum sanguis inerat, dum vis materna, peregi\nIussa, Cato, et geminos excepi foeta maritos.\nVisceribus lassis, partuque exhausta, revertor\nIam nulli tradenda viro. Da foedera prisci\nIllibata tori: da tantum nomen inane\nConnubii: liceat tumulo scripsisse, CATONIS\nMARCIA; nec dubium longo quaeratur in aevo,\nMutarim primas expulsa, an tradita, taedas.\nNon me laetorum comitem rebusque secundis\nAccipis: in curas venio partemque laborum.\nDa mihi castra sequi. Cur tuta in pace relinquar,\nEt sit civili propior Cornelia bello?\nHae flexere virum voces, et, tempora quanquam\nSint aliena toris, iam fato in bella vocante,\nFoedera sola tamen, vanaque carentia pompa\nIura placent, sacrisque deos admittere testes.\nFesta coronato non pendent limine serta;\nInfulaque in geminos discurrit candida postes,\nLegitimaeque faces, gradibusque adclivis eburnis\nStat torus, et picto vestes discriminat auro:\nTurritaque premens frontem matrona corona\nTranslata vetuit contingere limina planta.\nNon, timidum nuptae leviter tectura pudorem,\nLutea demissos velarunt flammea vultus:\nBalteus haud fluxos gemmis adstrinxit amictus,\nColla monile decens, humerisque haerentia primis\nSuppara nudatos cingunt angusta lacertos.\nSic, ut erat, moesti servat lugubria cultus,\nQuoque modo natos, hoc est amplexa maritum.\nObsita funerea celatur purpura lana;\nNon soliti lusere sales: nec more Sabino\nExcepit tristis convicia festa maritus.\nPignora nulla domus, nulli coiere propinqui.\nIunguntur taciti, contentique auspice Bruto.\nIlle nec horrificam sancto dimovit ab ore\nCaesariem, duroque admisit gaudia vultu. -\nUt primum tolli feralia viderat arma,\nIntonsos rigidam in frontem descendere canos\nPassus erat, moestamque genis increscere barbam.\nUni quippe vacat studiisque odiisque carenti,\nHumanum lugere genus. - Nec foedera prisci\nSunt tentata tori: iusto quoque robur amori\nRestitit. Hi mores, haec duri immota Catonis\nSecta fuit: servare modum, finemque tenere,\nNaturamque sequi, patriaeque impendere vitam;\nNec sibi, sed toti genitum se credere mundo.\nHuic epulae, vicisse famem: magnique penates,\nSubmovisse hiemem tecto: pretiosaque vestis,\nHirtam membra super Romani more Quiritis\nInduxisse togam: Venerisque huic maximus usus,\nProgenies; Urbi pater est, Urbique maritus:\nIustitiae cultor, rigidi servator honesti:\nIn commune bonus: nullosque Catonis in actus\nSubrepsit partemque tulit sibi nata voluptas.\nInterea trepido discedens agmine Magnus\nMoenia Dardanii tenuit Campana coloni.\nHaec placuit belli sedes, hinc summa moventi\nHostis in occursum sparsas extendere partes,\nUmbrosis mediam qua collibus Apenninus\nErigit Italiam, nullo qua vertice tellus\nAltius intumuit, propiusve accessit Olympo.\nMons inter geminas medius se porrigit undas\nInferni superique maris: collesque coercent\nHinc Tyrrhena vado frangentes aequora Pisae,\nIllinc Dalmaticis obnoxia fluctibus Ancon.\nFontibus hic vastis immensos concipit amnes,\nFluminaque in gemini spargit divortia ponti.\nIn laevum cecidere latus veloxque Metaurus,\nCrustumiumque rapax, et iunctus Sapis Isauro,\nSenaque, et Adriacas qui verberat Aufidus undas:\nQuoque magis nullum tellus se solvit in amnem,\nEridanus fractas devolvit in aequora silvas\nHesperiamque exhaurit aquis. Hunc fabula primum\nPopulea fluvium ripas umbrasse corona:\nCumque, diem pronum transverso limite ducens,\nSuccendit Phaethon flagrantibus aethera loris,\nGurgitibus raptis penitus tellure perusta,\nHunc habuisse pares Phoebeis ignibus undas.\nNon minor hic Nilo, si non per plana iacentis\nAegypti Libycas Nilus stagnaret arenas.\nNec minor hic Istro, nisi quod, dum permeat orbem\nIster, casuros in quaelibet aequora fontes\nAccipit, et Scythicas exit non solus in undas.\nDexteriora petens montis declivia Tibrim\nUnda facit, Rutubamque cavum. Delabitur inde\nVulturnusque celer, nocturnaeque editor aurae\nSarnus, et umbrosae Liris per regna Maricae\nVestinis impulsus aquis, radensque Salerni\nCulta Siler, nullasque vado qui Macra moratus\nAlnos, vicinae percurrit in aequora Lunae.\nLongior educto qua surgit in aera dorso,\nGallica rura videt, devexasque aspicit Alpes.\nTunc Umbris Marsisque ferax, domitusque Sabelle\nVomere, piniferis amplexus rupibus omnes\nIndigenas Latii populos, non deserit ante\nHesperiam, quam cum Scyllaeis clauditur undis,\nExtenditque suas in templa Lacinia rupes;\nLongior Italia, donec confinia pontus\nSolveret incumbens, terrasque repelleret aequor.\nAt postquam gemino tellus elisa profundo est,\nExtremi colles Siculo cessere Peloro.\nCaesar, in arma furens, nulla, nisi sanguine fuso,\nGaudet habere vias, quod non terat hoste vacantes\nHesperiae fines, vacuosque irrumpat in agros,\nAtque ipsum non perdat iter, consertaque bellis\nBella gerat. Non tam portas intrare patentes,\nQuam fregisse, iuvat: nec tam patiente colono\nArva premi, quam si ferro populetur et igni.\nConcessa pudet ire via, civemque videri.\nTunc urbes Latii dubiae, varioque favore\nAncipites, quamquam primo terrore ruentis\nCessurae belli, denso tamen aggere firmant\nMoenia, et abrupto circumdant undique vallo:\nSaxorumque orbes, et quae super eminus hostem\nTela petant, altis murorum turribus aptant.\nPronior in Magnum populus, pugnatque minaci\nCum terrore fides: ut, cum mare possidet Auster\nFlatibus horrisonis, hunc aequora tota sequuntur:\nSi rursus tellus, pulsu laxata tridentis\nAeolii, tumidis immittat fluctibus Eurum,\nQuamvis icta novo, ventum tenuere priorem\nAequora, nubiferoque polus cum cesserit Euro,\nVindicat unda Notum. Facilis sed vertere mentes\nTerror erat, dubiamque fidem fortuna ferebat.\nGens Hetrusca fuga trepidi nudata Libonis,\nIusque sui pulso iam perdidit Umbria Thermo.\nNec gerit auspiciis civilia bella paternis\nCaesaris audito conversus nomine Sulla.\nVarus, ut admotae pulsarunt Auximon alae,\nPer diversa ruens neglecto moenia tergo,\nQua silvae, qua saxa, fugit. Depellitur arce\nLentulus Asculea. Victor cedentibus instat,\nDivertitque acies: solusque ex agmine tanto\nDux fugit, et nullas ducentia signa cohortes.\nTu quoque commissae nudatam deseris arcem,\nScipio, Nuceriae: quamquam firmissima pubes\nHis sedeat castris, iampridem Caesaris armis\nParthorum seducta metu: qua Gallica damna\nSupplevit Magnus, dumque ipse ad bella vocaret,\nDonavit socero Romani sanguinis usum.\nAt te Corfini validis circumdata muris\nTecta tenent, pugnax Domiti: tua classica servat\nOppositus quondam polluto tiro Miloni.\nUt procul immensam campo consurgere nubem,\nArdentesque acies percussis sole corusco\nConspexit telis, Socii, decurrite, dixit,\nfluminis ad ripas, undaeque immergite pontem:\nEt tu montanis totus nunc fontibus exi,\nAtque omnes trahe, gurges, aquas ut spumeus alnos,\nDiscussa compage, feras. Hoc limite bellum\nHaereat, hac hostis lentus terat otia ripa.\nPraecipitem cohibete ducem: victoria nobis\nHic primum stans Caesar erit. Nec plura locatus,\nDevolvit rapidum nequidquam moenibus agmen.\nNam prior e campis ut conspicit, amne soluto,\nRumpi Caesar iter, calida prolatus ab ira:\nNon satis est, muris latebras quaesisse pavori?\nObstruitis campos, fluviisque arcere paratis,\nIgnavi? Non, si tumido me gurgite Ganges\nSubmoveat, stabit iam flumine Caesar in ullo,\nPost Rubiconis aquas. Equitum properate catervae:\nIte simul pedites: ruiturum adscendite pontem.\nHaec ubi dicta, levis totas accepit habenas\nIn campum sonipes: crebroque simillima nimbo\nTrans ripam validi torserunt tela lacerti.\nIngreditur pulsa fluvium statione vacantem\nCaesar, et ad tutas hostis compellitur arces.\nEt iam moturas ingentia pondera turres\nErigit, et mediis subrepsit vinea muris:\nEcce, nefas belli, reseratis agmina portis\nCaptivum traxere ducem, civisque superbi\nConstitit ante pedes. Vultu tamen alta minaci\nNobilitas recta ferrum cervice poposcit.\nScit Caesar poenamque peti, veniamque timeri.\nVive, licet nolis, et nostro munere, dixit,\nCerne diem. Victis iam spes bona partibus esto,\nExemplumque mei: vel, si libet, arma retenta;\nEt nihil hac venia, si viceris ipse, paciscor.\nFatur, et adstrictis laxari vincula palmis\nImperat. Heu quanto melius vel caede peracta\nParcere Romano potuit fortuna pudori;\nPoenarum extremum cui fit, quod castra secutus\nSit patriae Magnumque ducem totumque senatum,\nIgnosci. Premit ille graves interritus iras,\nEt secum: Romamne petes, pacisque recessus,\nDegener? In medios belli non ire furores,\nIamdudum moriture, paras? Rue certus, et omnes\nLucis rumpe moras, et Caesaris effuge munus.\nNescius interea capti ducis, arma parabat\nMagnus, ut immixto firmaret robore partes.\nIamque secuturo iussurus classica Phoebo,\nTentandasque ratus moturi militis iras,\nAdloquitur tacitas veneranda voce cohortes:\nO scelerum ultores, melioraque signa secuti,\nO vere Romana manus, quibus arma senatus\nNon privata dedit, voti deposcite pugnam.\nArdent Hesperii saevis populatibus agri:\nGallica per gelidas rabies effunditur Alpes:\nIam tetigit sanguis pollutos Caesaris enses.\nDi melius, belli tulimus quod damna priores.\nCoeperit inde nefas. Iamiam, me praeside, Roma\nSupplicium poenamque petat. Neque enim ista vocari\nProelia iusta decet, patriae sed vindicis iram.\nNec magis hoc bellum est, quam cum Catilina paravit\nArsuras in tecta faces, sociusque furoris\nLentulus, exsertique manus vesana Cethegi.\nO rabies miseranda ducis! Cum fata Camillis\nTe, Caesar, magnisque velint miscere Metellis,\nAd Cinnas Mariosque veni. Sternere profecto,\nUt Catulo iacuit Lepidus, nostrasque secures\nPassus, Sicanio tegitur qui Carbo sepulcro,\nQuique feros movit Sertorius exsul Iberos.\nQuamquam, si qua fides, his te quoque iungere, Caesar,\nInvideo, nostrasque manus quod Roma furenti\nOpposuit. Parthorum utinam post praelia sospes,\nEt Scythicis Crassus victor remeasset ab oris,\nUt simili caussa caderes, qua Spartacus hostis.\nTe quoque si superi titulis accedere nostris\nIusserunt, valet in torquendo dextera pilo:\nPeridus haec iterum circum praecordia sanguis\nIncaluit: disces non esse ad bella fugaces,\nQui pacem potuere pati. Licet ille solutum\nDefectumque vocet, ne vos mea terreat aetas.\nDux sit in his castris senior, dum miles in illis.\nQuo potuit civem populus perducere liber,\nAdscendi, supraque nihil, nisi regna, reliqui.\nNon privata cupit, Romana quisquis in urbe\nPompeium transire parat. Hinc consul uterque,\nHinc acies statura ducum est. Caesarne senatus\nVictor erit? Non tam caeco trahis omnia cursu,\nTeque nihil, Fortuna, pudet. Multisne rebellis\nGallia iam lustris aetasque impensa labori\nDant animos? Rheni gelidis quod fugit ab undis,\nOceanumque vocans incerti stagna profundi,\nTerrita quaesitis ostendit terga Britannis?\nAn vanae tumuere minae, quod fama furoris\nExpulit armatam patriis e sedibus Urbem?\nHeu demens, non te fugiunt, me cuncta sequuntur:\nQui cum signa tuli toto fulgentia ponto,\nAnte bis exactum quam Cynthia conderet orbem,\nOmne fretum metuens pelagi pirata reliquit,\nAngustaque domum terrarum in sede poposcit.\nIdem ego per Sythici profugum divortia Ponti\nIndomitum regem, Romanaque fata morantem,\nAd mortem, Sulla felicior, ire coegi.\nPars mundi mihi nulla vacat: sed tota tenetur\nTerra meis, quocumque iacet sub sole, tropaeis.\nHinc me victorem geldas ad Phasidos undas\nArctos habet: calida medius mihi cognitus axis\nAegypto, atque umbras nusquam flectente Syene.\nOccasus mea iura timent, Tethynque fugacem\nQui ferit Hesperius post omnia flumina Baetis.\nMe domitus cognovit Arabs, me Marte feroces\nHeniochi, notique erepto vellere Colchi.\nCappadoces mea signa timent: et dedita sacris\nIncerti Iudaea dei, mollisque Sophene.\nArmenios, Cilicasque feros, Taurosque subegi.\nQuod socero bellum, praeter civile, reliqui?\nVerba ducis nullo partes clamore sequuntur,\nNec matura petunt promissae classica pugnae.\nSensit et ipse metum Magnus; placuitque referri\nSigna, nec in tantae discrimina mittere pugnae\nIam victum fama non visi Caesaris agmen.\nPulsus ut armentis primo certamine taurus\nSilvarum secreta petit, vacuosque per agros\nExsul in adversis explorat cornua truncis;\nNec redit in pastus, nisi cum cervice recepta\nExcussi placuere tori: mox reddita victor\nQuoslibet in saltus comitantibus agmina tauris\nInvito pastore trahit: sic viribus impar\nTradidit Hesperiam, profugusque per Apula rura\nBrundusii tutas conscendit Magnus in arces.\nUrbs est Dictaeis olim possessa colonis,\nQuos profugos Creta vexere per aequora puppes\nCecropiae, victum mentitis Thesea velis.\nHac latus angustum iam se cogentis in arcum\nHesperiae tenuem producit in aequora linguam,\nHadriacas flexis claudit quae cornibus undas.\nNec tamen hoc arctis immissum faucibus aequor\nPortus erat, si non violentos insula Coros\nExciperet saxis, lapsasque refunderet undas.\nHinc illinc montes scopulosae rupis aperto\nOpposuit natura mari, flatusque removit,\nUt tremulo starent contentae fune carinae.\nHinc late patet omne fretum, seu vela ferantur\nIn portus, Corcyra, tuos, seu laeva petatur\nIllyris Ionias vergens Epidamnos in undas\nHuc fuga nautarum, cum totas Hadria vires\nMovit, et in nubes abiere Ceraunia, quumque\nSpumoso Calaber perfunditur aequore Sason.\nErgo ubi nulla fides rebus post terga relictis,\nNec licet ad duros Martem convertere Iberos,\nCum mediae iaceant immensis tractibus Alpes:\nTum subole ex tanta natum, cui firmior aetas,\nAdfatur: Mundi iubeo tentare recessus.\nEuphratem Nilumque move, quo nominis usque\nNostri fama venit, quas est vulgata per urbes\nPost me Roma ducem. Sparsos per rura colonos\nRedde mari Cilicas. Pharios hinc concute reges,\nTigranemque meum. Nec Pharnacis arma relinquas,\nAdmoneo, nec tu populos utraque vagantes\nArmenia, Pontique feras per litora gentes,\nRhipaeasoue manus, et quas tenet aequore denso\nPigra palus Scythici patiens Maeotica plaustri.\nSed quid plura moror? totos mea, nate, per ortus\nBella feres, totoque urbes agitabis in orbe\nPerdomitas: omnes redeant in castra triumphi.\nEt vos, qui Latios signatis nomine fastos,\nPrimus in Epirum Boreas agat: inde per arva\nGraiorum Macetumque novas adquirite vires,\nDum paci dat tempus hiems. Sic fatur, et omnes\nIussa gerunt, solvuntque cavas a litore puppes.\nAt numquam patiens pacis longaeque quietis\nArmorum, ne quid fatis mutare liceret,\nAdsequitur, generique premit vestigia Caesar.\nSufficerent aliis primo tot moenia cursu\nRapta, tot oppressae depulsis hostibus arces:\nIpsa, caput mundi, bellorum maxima merces,\nRoma, capi facilis. Sed Caesar, in omnia praeceps,\nNil actum credens, cum quid superesset agendum,\nInstat atrox: et adhuc, quamvis possederit omnem\nItaliam, extremo sedeat quod litore Magnus,\nCommunem tamen esse dolet: nec rursus aperto\nVult hostes errare freto, sed molibus undas\nObstruit, et latum deiectis rupibus aequor.\nCedit in immensum cassus labor: omnia pontus\nHaurit saxa vorax, montesque immiscet arenis:\nUt maris Aegaei medias si celsus in undas\nDepellatur Eryx, nullae tamen aequore rupes\nEmineant; vel si convulso vertice Gaurus\nDecidat in fundum penitus stagnantis Averni.\nErgo ubi nulla vado tenuit sua pondera moles,\nTunc placuit caesis innectere vincula silvis,\nRoboraque immensis late religare catenis.\nTales fama canit tumidam super aequora Xerxem\nConstruxisse vias, multum cum pontibus ausus,\nEuropamque Asiae, Sestonque admovit Abydo,\nIncessitque fretum rapidi super Hellesponti,\nNon Eurum Zephyrumque timens; cum vela ratesque\nIn medium deferret Athon. Sic ora profundi\nArctantur casu nemorum: tunc aggere multo\nSurgit opus, longaeque tremunt super aequor turres.\nPompeius tellure nova compressa profundi\nOra videns, curis animum mordacibus angi,\nUt reseret pelagus, spargatque per aequora bellum.\nSaepe Noto plenae, tensisque rudentibus actae\nIpsa maris per claustra rates fastigia molis\nDiscussere salo, spatiumque dedere carinis:\nTortaque per tenebras validis ballista lacertis,\nMultifidas iaculata faces. Ut tempora tandem\nFurtivae placuere fugae: ne litora clamor\nNauticus exagitet, neu buccina dividat horas,\nNeu tuba praemonitos perducat ad aequora nautas,\nPraecepit sociis. Iam coeperat ultima Virgo\nPhoebum laturas ortu praecedere Chelas,\nCum taciti solvere rates. Non anchora voces\nMovit, dum spissis avellitur uncus arenis:\nDum iuga curvantur mali, dumque ardua pinus\nErigitur, pavidi classis siluere magistri:\nStrictaque pendentes deducunt carbasa nautae,\nNec quatiunt validos, ne silibet aura, rudentes.\nDux etiam votis hoc te, Fortuna, precatur,\nQuam retinere vetas, liceat sibi perdere saltem\nItaliam. Vix fata sinunt: nam murmure vasto\nImpulsum rostris sonuit mare, fluctuat unda,\nTotque carinarum permixtis aequora sulcis.\nErgo hostes portis, quas omnes solverat urbis\nCum fato conversa fides, murisque recepti,\nPraecipiti cursu flexi per cornua portus\nOra petunt, pelagusque dolent contingere classes.\nHeu pudor! exigua est fugiens victoria Magnus.\nAngustus puppes mittebat in aequora limes,\nArctior Euboica, qua Chalcida verberat, unda.\nHic haesere rates geminae, classique paratas\nExcepere manus: tractoque in litora bello\nHic primum rubuit civili sanguine Nereus.\nCetera classis abit, summis spoliata carinis:\nUt, Pagasaea ratis peteret cum Phasidos undas,\nCyaneas tellus emisit in aequora cautes;\nRapta puppe minor subducta est montibus Argo,\nVanaque percussit pontum Symplegas inanem,\nEt statura redit. Iam Phoebum urgere monebat\nNon idem Eoi color aetheris, albaque nondum\nLux rubet, et flammas propioribus eripit astris:\nEt iam Pleias hebet, flexi iam plaustra Bootae\nIn faciem puri redeunt languentia coeli,\nMaioresque latent stellae, calidumque refugit\nLucifer ipse diem. Pelagus iam, Magne, tenebas,\nNon ea fata ferens, quae, cum super aequora toto\nPraedonem sequerere mari. Lassata triumphis\nDestituit Fortuna tuis. Cum coniuge pulsus,\nEt natis, totosque trahens in bella penates,\nVadis adhuc ingens, populis comitantibus, exsul.\nQuaeritur indignae sedes longinqua ruinae.\nNon, quia te superi patrio privare sepulchro\nMaluerint, Phariae busto damnantur arenae:\nParcitur Hesperiae; procul hoc ut in orbe remoto\nAbscondat Fortuna nefas, Romanaque tellus\nImmaculata sui servetur sanguine Magni.\nPropulit ut classem velis cedentibus Auster\nIncumbens, mediumque rates movere profundum,\nOmnis in Ionios spectabat navita fluctus:\nSolus ab Hesperia non flexit lumina terra\nMagnus, dum patrios portus, dum litora numquam\nAd visus reditura suos, tectumque cacumen\nNubibus, et dubios cernit vanescere montes.\nInde soporifero cesserunt languida somno\nMembra ducis. Diri tum plena horroris imago\nVisa caput moestum per hiantes Iulia terras\nTollere, et accenso furialis stare sepulcro.\nSedibus Elysiis campoque expulsa piorum\nAd Stygias, inquit, tenebras manesque nocentes,\nPost bellum civile trahor. Vidi ipsa tenentes\nEumenidas, quaterent quas vestris lampadas armis.\nPraeparat innumeras puppes Acherontis adusti\nPortitor: in multas laxantur Tartara poenas.\nVix operi cunctae dextra properante sorores\nSufficiunt: lassant rumpentes stamina Parcas.\nConiuge me laetos duxisti, Magne, triumphos:\nFortuna est mutata toris: semperque potentes\nDetrahere in cladem fato damnata maritos,\nEn nupsit tepido pellex Cornelia busto.\nHaereat illa tuis per bella, per aequora signis,\nDum non securos liceat mihi rumpere somnos,\nEt nullum vestro vacuum sit tempus amori,\nSed teneat Caesarque dies, et Iulia noctes.\nMe non Lethaeae, coniux, oblivia ripae\nImmemorem fecere tui, regesque silentum\nPermisere sequi. Veniam, te bella gerente,\nIn medias acies. Numquam tibi, Magne, per umbras\nPerque meos manes generum non esse licebit.\nAbscidis frustra ferro tua pignora. Bellum\nTe faciet civile meum. Sic fata, refugit\nUmbra per amplexus trepidi dilapsa mariti.\nIlle, dei quamvis cladem manesque minentur,\nMaior in arma ruit, certa cum mente malorum.\nEt, quid, ait, vani terremur imagine visus?\nAut nihil est sensus animis a morte relictum,\nAut mors ipsa nihil. Titan iam pronus in undas\nIbat, et igniferi tantum demerserat orbis,\nQuantum deesse solet lunae, seu plena futura est,\nSeu iam plena fuit: tunc obtulit hospita tellus\nPuppibus accessus faciles: legere rudentes,\nEt posito remis petierunt litora malo.\nCaesar, ut emissas venti rapuere carinas,\nAbsconditque fretum classes, et litore solus\nDux stetit Hesperio, non illum gloria pulsi\nLaetificat Magni: queritur quod tuta per aequor\nTerga ferant hostes. Neque enim iam sufficit ulla\nPraecipiti fortuna viro: nec vincere tanti,\nUt bellum differret, erat. Tunc pectore curas\nExpulit armorum, pacique intentus agebat,\nQuoque modo vanos populi conciret amores,\nGnarus et irarum caussas, et summa favoris\nAnnona momenta trahi. Namque adserit urbes\nSola fames, emiturque metus, cum segne potentes\nVulgus alunt. Nescit plebes ieiuna timere.\nCurio Sicanias transcendere iussus in urbes,\nQua mare tellurem subitis aut obruit undis,\nAut scidit, et medias fecit sibi litora terras.\nVia illic ingens pelagi, semperque laborant\nAequora, ne rupti repetant confinia montes.\nBellaque Sardoas etiam sparguntur in oras.\nUtraque frugiferis est insula nobilis arvis,\nNec plus Hesperiam longinquis messibus ullae,\nNec Romana magis complerunt horrea terrae.\nUbere vix glebae superat, cessantibus Austris,\nCum medium nubes Borea cogente sub axem\nEffusis magnum Libye tulit imbribus annum.\nHaec ubi sunt provisa duci, tunc agmina victor\nNon armata trahens, sed pacis habentia vultum,\nTecta petit patriae. Pro, si remeasset in Urbem,\nGallorum tantum populis Arctoque subacta,\nQuam seriem rerum longa praemittere pompa,\nQuas potuit belli facies! Ut vincula Rheno,\nOceanoque daret! Celsos ut Gallia currus\nNobilis, et flavis sequeretur mixta Britannis!\nPerdidit o qualem vincendo plura triumphum!\nNon ilium laetis vadentem coetibus urbes,\nSed tacitae videre metu. Non constitit usquam\nObvia turba duci. Gaudet tamen esse timori\nTam magno populis, et se non mallet amari.\nIamque et praecipites superaverat Anxuris arces,\nEt qua Pontinas via dividit uda paludes,\nQua sublime nemus, Scythicae qua regna Dianae;\nQuaque iter est Latiis ad summam fascibus Albam:\nExcelsa de rupe procul iam prospicit Urbem,\nArctoi toto non visam tempore belli:\nMiraturque suae, sic fatus, moenia Romae:\nTene, deum sedes, non ullo Marte coacti\nDeseruere viri! Pro qua pugnabitur urbe?\nDi melius, quod non Latias Eous in oras\nNunc furor incubuit, nec iuncto Sarmata velox\nPannonio, Dacisque Getes admixtus: habenti\nTam pavidum tibi, Roma, ducem Fortuna pepercit,\nQuod bellum civile fuit. Sic fatur, et urbem\nAdtonitam terrore subit. Namque ignibus atris\nCreditur, ut captae, rapturus moenia Romae,\nSparsurusque deos. Fuit haec mensura timoris:\nVelle putant, quaecumque potest. Non omina festa,\nNon fictas laeto voces simulare tumultu:\nVix odisse vacat Phoebea palatia complet\nTurba Patrum, nullo cogendi iure senatus,\nE latebris educta suis. Non consule sacrae\nFulserunt sedes: non proxima lege potestas\nPraetor adest: vacuaeque loco cessere curules,\nOmnia Caesar erat. Privatae curia vocis\nTestis adest. Sedere Patres censere parati,\nSi regnum, si templa sibi, iugulumque senatus,\nExsiliumque petat. Melius, quod plura iubere\nErubuit, quam Roma pati. Tamen exit in iram,\nViribus an possent obsistere iura, per unam\nLibertas experta virum: pugnaxque Metellus\nUt videt ingenti Saturnia templa revelli\nMole, rapit gressus, et Caesaris agmina rumpens,\nAnte fores nondum reseratae constitit aedis.\n(Usque adeo solus ferrum mortemque timere\nAuri nescit amor. Pereunt discrimine nullo\nAmissae leges: sed, pars vilissima rerum,\nCertamen movistis, opes) prohibensque rapina\nVictorem, clara testatur voce Tribunus:\nNon nisi per nostrum vobis percussa patebunt\nTempla latus, nullasque feres nisi sanguine sacro\nSparsas, raptor, opes. Certe violata potestas\nInvenit ista deos: Crassumque in bella secutae\nSaeva tribunitiae voverunt proelia dirae.\nDetege iam ferrum: neque enim tibi turba verenda est,\nSpectatrix scelerum: deserta stamus in urbe.\nNon feret e nostro sceleratus praemia miles:\nSunt quos prosternas populi, quae moenia dones.\nPacis ad exhaustae spolium non cogit egestas:\nBellum Caesar habes. His magnam victor in iram\nVocibus accensus: Vanam spem mortis honestae\nConcipis: haud, inquit, iugulo se polluet isto\nNostra, Metelle, manus. Dignum te Caesaris ira\nNullus honos faciet. Te vindice tuta relicta est\nLibertas? Non usque adeo permiscuit imis\nLongus summa dies, ut non, si voce Metelli\nServantur leges, malint a Caesare tolli.\nDixerat, et, nondum foribus cedente tribuno,\nAerior ira subit: saevos circumspicit enses,\nOblitus simulare togam. Tum Cotta Metellum\nCompulit audaci nimium desistere coepto.\nLibertas, inquit, populi, quem regna coercent,\nLibertate perit; cuius servaveris umbram,\nSi, quidquid iubeare, velis. Tot rebus iniquis\nParuimus victi: venia est haec sola pudoris,\nDegenerisque metus, nil iam potuisse negari.\nOcius avertat diri mala semina belli.\nDamna movent populos, si quos sua iura tuentur.\nNon sibi, sed domino gravis est, quae servit, egestas.\nProtinus abducto patuerunt templa Metello.\nTunc rupes Tarpeia sonat, magnoque reclusas\nTestatur stridore fores; tunc conditus imo\nEruitur templo, multis intactus ab annis,\nRomani census populi, quem Punica bella,\nQuem dederat Perses, quem victi praeda Philippi:\nQuod tibi, Roma, fuga Pyrrhus trepidante reliquit,\nQuo te Fabricius regi non vendidit auro,\nQuidquid parcorum mores servastis avorum,\nQuod dites Asiae populi misere tributum,\nVictorique dedit Minoia Creta Metello,\nQuod Cato longinqua vexit super aequora Cypro.\nTunc orientis opes, captorumque ultima regum\nQuae Pompeianis praelata est gaza triumphis\nEgeritur: tristi spoliantur templa rapina;\nPauperiorque fuit tunc primum Caesare Roma.\nInterea totum Magni fortuna per orbem\nSecum casuras in proelia moverat urbes.\nProxima vicino vires dat Graecia bello.\nPhocaicas Amphissa manus scopulosaque Cirrha,\nParnasusque iugo misit desertus utroque.\nBoeoti coiere duces, quos impiger ambit\nFatidica Cephisos aqua, Cadmeaque Dirce,\nPisaeaeque manus, populisque per aequora mittens\nSicaniis Alpheus aquas. Tunc Maenala liquit\nArcas, et Herculeam miles Trachinins Oeten.\nThesproti, Dryopesque ruunt, quercusque silentes\nChaonio veteres liquerunt vertice Selloe.\nExhausit totas quamvis delectus Athenae,\nExiguae Phoebea tenent navalia puppes.\nTresque petunt veram credi Salamiua carinae.\nIam dilecta Iovi centenis venit in arma\nCreta vetus populis, Cnososque agitare pharetras\nDocta, nec Eois peior Gortyna sagittis.\nTunc qui Dardaniam tenet Oricon, et vagus altis\nDispersus silvis Athamas, et nomine prisco\nEncheliae, versi testantes funera Cadmi,\nColchis et Adriacas spumans Apsyrtis in undas,\nEt Penei qui rura colunt, quorumque labore\nThessalus Aemoniam vomer proscindit Iolcon.\nInde lacessitum primo mare, cum rudis Argo\nMiscuit ignotas temerato litore gentes,\nPrimaque cum ventis pelagique furentibus undis\nComposuit mortale genus, fatisque per illam\nAccessit mors una ratem. Tunc linquitur Aemus\nThracius, et populum Pholoe mentita biformem.\nDeseritur Strymon tepido committere Nilo\nBistonias consuetus aves, et barbara Cone\nSarmaticas ubi perdit aquas, sparsamque profundo\nMultifidi Peucen unum caput adluit latri:\nMysiaque, et gelido tellus perfusa Cayco\nIdalis, et nimium glebis exilis Arisbe.\nQuique colunt Pitanen, et quae tua munera Pallas\nLugent damnatae Phoebo victore Celaenae:\nQua celer et ripis descendens Marsya rectis\nErrantem Maeandron adit, mixtusque refertur:\nPassaque ab auriferis tellus exire metallis\nPactolon: qua culta secat non vilior Hermus.\nIliacae quoque signa manus, perituraque castra\nOminibus petiere suis: nec fabula Troiae\nContinuit, Phrygiique ferens se Caesar Iuli.\nAccedunt Syriae populi; desertus Orontes,\nEt felix, (sic fama) Ninos: ventosa Damascos,\nGazaque, et arbusto palmarum dives Idume.\nEt Tyros instabilis, pretiosaque murice Sidon.\nHas ad bella rates non flexo limite ponti,\nCertior haud ullis duxit Cynosura carinis.\nPhoenices primi, famae si creditur, ausi\nMansuram rudibus vocem signasse figuris.\nNondum flumineas Memphis contexere biblos\nNoverat: et saxis tantum volucresque feraeque\nSculptaque servabant magicas animalia linguas.\nDeseritur Taurique nemus, Perseaque Tarsos,\nCoryciumque patens exesis rupibus antrum,\nMallos, et extremae resonant navalibus Aegae.\nItque Cilix iusta, iam non pirata, carina.\nMovit et Eoos bellorum fama recessus,\nQua colitur Ganges, toto qui solus in orbe\nOstia nascenti contraria solvere Phoebo\nAudet, et adversum fluctus impellit in Eurum:\nHic, ubi Pellaeus, post Tethyos aequora, ductor\nConstitit, et magno vinci se fassus ab orbe est.\nQuaque ferens rapidum diviso gurgite fontem\nVastis Indus aquis mixtum non sentit Hydaspen.\nQuique bibunt tenera dulces ab arundine succos,\nEt qui tingentes croceo medicamine crinem\nFluxa coloratis adstringunt carbasa gemmis.\nQuique suas struxere pyras, vivique calentes\nConscendere rogos. Pro, quanta est gloria genti,\nIniecisse manum fatis, vitaque repletos,\nQuod superest, donasse deis! Venere feroces\nCappadoces; duri populus nunc cultor Amani,\nArmeniusque tenens volventem saxa Niphaten:\nAethera tangentes silvas liquere Coatrae.\nIgnotum vobis, Arabes, venistis in orbem,\nUmbras mirati nemorum non ire sinistras.\nTunc furor extremos movit Romanus Oretas,\nCarmanosque duces, quorum deflexus in Austrum\nAether, non totam mergi tamen adspicit Arcton;\nLucet et exigua velox ibi nocte Bootes.\nAethiopumque solum, quod non premeretur ab ulla\nSigniferi regione poli, nisi, poplite lapso,\nUltima curvati procederet ungula Tauri.\nQuaque caput rapido tollit cum Tigride magnus\nEuphrates, quos non diversis fontibus edit\nPersis, et incertum, tellus si misceat amnes,\nQuod potius sit nomen aquis. Sed sparsus in agros\nFertilis Euphrates Phariae vice fungitur undae:\nAt Tigrim subito tellus absorbet hiatu,\nOccultosque tegit cursus, rursusque renatum\nFonte novo flumen pelagi non abnegat undis.\nInter Caesareas acies diversaque signa\nPugnaces dubium Parthi tenuere favorem,\nContenti fecisse duos. Tinxere sagittas\nErrantes Scythiae populi, quos gurgite Bactros\nIncludit gelido, vastisque Hyrcania silvis.\nHinc Lacedaemonii, moto gens aspera freno,\nHeniochi, saevisque affinis Sarmata Moschis.\nColchorum qua rura secat ditissima Phasis:\nQua Croeso fatalis Halys, qua vertice lapsus\nRhipaeo Tanais diversi nomina mundi\nImposuit ripis, Asiaeque et terminus idem\nEuropae, mediae dirimens confinia terrae,\nNunc huc, nunc illuc, qua flectitur, ampliat orbem.\nQuaque fretum torrens Maeotidos egerit undas,\nPontus et Herculeis aufertur gloria metis,\nOceanumque negat solas admittere Gades.\nHinc Essedoniae gentes, auroque ligatas\nSubstringens, Arimaspe, comas: hinc fortis Arius,\nLongaque Sarmatici solvens ieiunia belli\nMassagetes quo fugit equo; volucresque Geloni.\nNon, cum Memnoniis deducens agmina regnis\nCyrus, et effusis numerato milite telis\nDescendit Perses, fraternique ultor amoris\nAequora cum tantis percussit classibus, unum\nTot reges habuere ducem. Colere nec umquam\nTam variae cultu gentes, tam dissona vulgi\nOra. Tot immensae comites missura ruinae\nExcivit populos, et dignas funere Magni\nExsequias Fortuna dedit. Non corniger Hammon\nMittere Marmaridas cessavit in arma catervas:\nQuidquid ab occiduis Libye patet arida Mauris,\nUsque Paraetonias Eoa ad litora Syrtes.\nAcciperet felix ne non semel omnia Caesar,\nVincendum pariter Pharsalia praestitit orbem.\nIlle ubi deseruit trepidantis moenia Romae,\nAgmine nubiferam rapto superevolat Alpem:\nCumque ali famae populi terrore paverent,\nPhocais in dubiis ausa est servare iuventus\nNon Graia levitate fidem, signataque iura,\nEt caussas, non fata, sequi. Tamen ante furorem\nIndomitum duramque viri deflectere mentem\nPacifico sermone parant, hostemque propincum\nOrant Cecropiae praelata fronde Minervae:\nSemper in externis populo communia vestro\nMassiliam bellis testatur fata tulisse,\nComprensa est Latiis quaecunque annalibus aetas.\nEt nunc, ignoto si quos petis orbe triumphos,\nAccipe devotas externa in proelia dextras.\nAt si funestas acies, si dira paratis\nProelia discordes, lacrimas civilibus armis\nSecretumque damus. Tractentur vulnera nulla\nSacra manu. Si coelicolis furor arma dedisset,\nAut si terrigenae tentarent astra Gigantes,\nNon tamen auderet pietas humana vel armis\nVel votis prodesse Iovi; sortisque deorum\nIgnarum mortale genus, per fulmina tantum\nSciret adhuc coelo solum regnare Tonantem.\nAdde quod innumerae concurrunt undique gentes,\nNec sic horret iners scelerum contagia mundus,\nUt gladiis egeant civilia bella coactis.\nSit mens ista quidem cunctis, ut vestra recusent\nFata, nec haec alius committat proelia miles.\nCui non conspecto languebit dextra parente ?\nTelaque diversi prohibebunt spargere fratres.\nFinis adest rerum, si non committitis illis\nArma, quibus fas est. Nobis haec summa precandi:\nTerribiles aquilas infestaque signa relinquas\nUrbe procul, nostrisque velis te credere muris,\nExcludique sinas, admisso Caesare, bellum.\nSit locus exceptus sceleri, Magnoque tibique\nTutus, ut, invictae fatum si consulat urbi,\nFoedera si placeant, sit, quo veniatis inermes.\nVel, cum tanta vocent discrimina Martis Iberi,\nQuid rapidum deflectis iter? Non pondera rerum,\nNon momenta sumus, numquam felicibus armis\nUsa manus, patriae primis a sedibus exsul,\nEt post translatas exustae Phocidos arces\nMoenibus exiguis alieno in litore tuti,\nIllustrat quos sola fides. Si claudere muros\nObsidione paras, et vi perfringere portas:\nExcepisse faces tectis et tela parati,\nUndarum raptos aversis fontibus haustus\nQuaerere, et effossam sitientes lambere terram:\nEt, desit si larga Ceres, tunc horrida cerni,\nFoedaque contingi maculato carpere morsu.\nNec pavet hic populus pro libertate subire,\nObsessum Poeno gessit quod Marte Saguntum.\nPectoribus rapti matrum, frustraque trahentes\nUbera sicca fame medios mittentur in ignes;\nUxor et a caro poscet sibi fata marito.\nVulnera miscebunt fratres, bellumque coacti\nHoc potius civile gerent. Sic Graia iuventus\nFinierat: quum, turbato iam prodita vultu,\nIra ducis tandem testata est voce dolorem.\nVana movet Graios nostri fiducia cursus.\nQuamvis Hesperium mundi properemus ad axem,\nMassiliam delere vacat. Gaudete cohortes:\nObvia praebentur fatorum munere bella.\nVentus ut amittit vires, nisi robore densae\nOccurrant silvae, spatio diffsus inani:\nUtque perit magnus nullis obstantibus ignis,\nSic hostes mihi desse nocet: damnumque putamus\nArmorum, nisi, qui vinci potuere, rebellent.\nSed si solus eam, dimissis degener armis,\nTunc mihi tecta patent. Iam non exscudere tantum,\nInclusisse volunt. At enim contagia belli\nDira fugant. Dabitis poenas pro pace petita:\nEt nihil esse meo discetis tutius aevo,\nQuam duce me bellum. Sic postquam fatus, ad urbem\nHaud trepidam convertit iter: tunc moenia clausa\nConspicit: et densa iuvenum vallata corona.\nHaud procul a muris tumulas surgentis in altum\nTelluris parvum diffuso vertice campum\nExplicat: haec patiens longo munimine cingi\nVisa duci rapes, tutisque aptissima castris.\nProxima pars urbis celsam consurgit in arcem,\nPar tumulo, mediisque sedent convallibus arva.\nTunc res immenso placuit statura labore,\nAggere diversos vasto committere colles.\nSed prius ut totam, qua terra cingitur, urbem\nClauderet, a summis perduxit ad aequora castris\nLongum Caesar opus, fontesque et pabula campi\nAmplexus fossa, densas tollentia pinnas\nCespitibus, crudaque exstruxit brachia terra.\nIam satis hoc Graiae memorandum contigit urbi,\nAeternumque decus, quod non impulsa, nec ipso\nStrata metu, tenuit flagrantis in omnia belli\nPraecipitem cursum: raptisque a Caesare cunctis,\nVincitur una mora. Quantum est, quod fata tenentur!\nQuodque virum toti properans imponere mundo\nHos perdit Fortuna dies! Tunc omnia late\nProcumbunt nemora, et spoliantur robore silvae,\nUt, cum terra levis mediam virgultaque molem\nSuspendant, structa laterum compage ligatam\nArctet humum, pressus ne cedat turribus agger.\nLucus erat longo numquam violatus ab evo,\nObscurum cingens connexis aera ramis,\nEt gelidas alte submotis solibus umbras.\nHunc non ruricolae Panes, nemorumque potentes\nSilvani Nymphaeque tenent, sed barbara ritu\nSacra deum, structae diris altaribus arae;\nOmnisque humanis lustrata cruoribus arbos.\nSi qua fidem meruit superos mirata vetustas,\nIllis et volucres metuunt insistere ramis,\nEt lustris recubare ferae: nec ventus in illas\nIncubuit silvas, excussaque nubibus atris\nFulgura: non ullis frondem praebentibus auris\nArboribus suus horror inest. Tum plurima nigris\nFontibus unda cadit, simulacraque moesta deorum\nArte carent, caesisque extant informia truncis.\nIpse situs putrique facit iam robore pallor\nAttonitos: non vulgatis sacrata figuris\nNumina sic metuunt: tantum terroribus addit,\nQuos timeant non nosse deos. Iam fama ferebat\nSaepe cavas motu terrae mugire cavernas,\nEt procumbentes iterum consurgere taxos,\nEt non ardentis fulgere incendia silvae,\nRoboraque amplexos circumfluxisse dracones.\nNon illum cultu populi propiore frequentant,\nSed cessere deis. Medio cum Phoebus in axe est,\nAut coelum nox atra tenet, pavet ipse sacerdos\nAcessus, dominumque timet deprendere luci.\nHanc iubet immisso silvam procumbere ferro:\nNam vicina operi belloque intacta priore\nInter nudatos stabat densissima montes.\nSed fortes tremuere manus, motique verenda\nMaiestate loci, si robora sacra ferirent,\nIn sua credebant redituras membra secures.\nImplicitas magno Caesar torpore cohortes\nUt vidit, primus raptam librare bipennem\nAusus, et aeriam ferro proscindere quercum,\nEffatur, merso violata in robora ferro:\nIam ne quis vestrum dubitet subvertere silvam,\nCredite me fecisse nefas. Tunc paruit omnis\nImperiis non sublato secura pavore\nTurba, sed expensa superorum et Caesaris ira.\nProcumbunt orni, nodosa impellitur ilex,\nSilvaque Dodones, et fluctibus aptior alnus,\nEt non plebeios luctus testata cupressus,\nTum primum posuere comas, et fronde carentes\nAdmisere diem: propulsaque robore denso\nSustinuit se silva cadens. Gemuere videntes\nGallorum populi: muris sed clausa iuventus\nExsultat. Quis enim laesos impune putaret\nEsse deos? Servat multos fortuna nocentes:\nEt tantum miseris irasci numina possunt.\nUtque satis caesi nemoris, quaesita per agros\nPlaustra ferunt: curvoque soli cessantis aratro\nAgricolae raptis annum flevere iuvencis.\nDux tamen, impatiens haesuri ad moenia Martis,\nVersus ad Hispanas acies extremaque mundi,\nIussit bella geri. Stellatis axibus agger\nErigitur, geminasque aequantes moenia turres\nAccipit: hae nullo fixerunt robore terram,\nSed per iter longum caussa repsere latenti.\nCum tantum nutaret onus, telluris inanes\nConcussisse sinus quaerentem erumpere ventum\nCredidit, et muros mirata est stare iuventus.\nIllinc tela cadunt excelsas urbis in arces.\nSed maior Graio Romana in corpora ferro\nVis inerat. Neque enim solis excussa lacertis\nLancea, sed tenso ballistae turbine rapta,\nHaud unum contenta latus transire, quiescit:\nSed pandens perque arma viam, perque ossa, relicta\nMorte, fugit: superest telo post vulnera cursus.\nAt saxum quoties ingenti verberis actu\nExcutitur, qualis rupes, quam vertice montis\nAbscidit impulsu ventorum adiuta vetustas,\nFrangit cuncta ruens: nec tantum corpora pressa\nExanimat: totos cum sanguine dissipat artus.\nUt tamen hostiles densa testudine muros\nTecta subit virtus, armisque innexa priores\nArma ferunt, galeamque extentus protegit umbo,\nQuae prius ex longo nocuerunt missa recessu,\nIam post terga cadunt: nec Graiis flectere iactum,\nAut facilis labor est longinqua ad tela parati\nTormenti mutare modum: sed pondere solo\nContenti, nudis evolvunt saxa lacertis.\nDum fuit armorum series, ut grandine tecta\nInnocua percussa sonant, sic omnia tela\nRespuit: at postquam virtus incensa virorum\nPerpetuam rupit defesso milite cratem,\nSingula continuis cesserunt ictibus arma.\nTunc adoperta levi procedit vinea terra,\nSub cuius pluteis et tecta fronte latentes\nMoliri nunc ima parant, et vertere ferro\nMoenia: nunc aries suspenso fortior ictu\nIncussus densi compagem solvere muri\nTentat, et impositis unum subducere saxis.\nSed super et flammis, et magnae fragmine molis,\nEt sudibus crebris, et adusti roboris ictu\nPercussae cedunt crates, frustraque labore\nExhausto fessus repetit tentoria miles.\nSumma fuit Grais, starent ut moenia, voti.\nUltro acies inferre parant: armisque coruscas\nNocturni texere faces: audaxque iuventus\nErupit: non hasta viris, non letifer arcus,\nTelum flamma fuit, rapiensque incendia ventus\nPer Romana tulit celeri munimina cursu.\nNec, quamvis viridi lactetur robore, lentas\nIgnis agit vires: teda sed raptus ab omni\nConsequitur nigri spatiosa volumina fumi:\nNec solum silvas, sed saxa iugentia solvit,\nEt crudae putri fluxerunt pulvere cautes.\nProcubuit, maiorque iacens adparuit agger.\nSpes victis telluris abit, placuitque profundo\nFortunam tentare mari Non robore picto\nOrnatas decuit fulgens tutela carinas,\nSed rudis, et qualis procumbit montibus arbor,\nConseritur stabilis navalibus area bellis.\nEt iam turrigeram Bruti comitata carinam\nVenerat in fluctus Rhodani cum gurgite classis,\nStoechados arva tenens. Nec non et Graia iuventua,\nOmne suum fatis voluit committere robur,\nGrandaevosque senes mixtis armavit ephebis.\nAccepit non sola viros, quae stabat in undis\nClassis; et emeritas repetunt navalibus alnos.\nUt matutinos spargens super aequora Phoebus\nFregit aquis radios, et liber nubibus aether,\nEt posito Borea, pacemque tenentibus Austris,\nServatum bello iacuit mare, movit ab omni\nQuisque suam statione ratem, paribusque lacertis\nCaesaris hinc puppes, hinc Graio remige classis\nTollitur: impulsae tonsis tremuere carinae,\nCrebraque sublimes convellunt verbera puppes.\nCornua Romanae classis validaeque triremes,\nQuasque quater surgens exstructi remigis ordo\nCommovet, et plures quae mergunt aequore pinus,\nMultiplices cinxere rates. Hoc robur aperto\nOppositum pelago. Lunata fronte recedunt\nOrdine contentae gemino crevisse Liburnae.\nCelsior at cunctis Bruti praetoria puppis\nVerberibus senis agitur, molemque profundo.\nInvehit, et summis longe petit aequora remis.\nUt tantum medii fuerat maris, utraque classis\nQuod semel excussis posset transcurrere tonsis,\nInnumerae vasto miscentur in aethere voces:\nRemorumque sonus premitur clamore: nec ullae\nAudiri potuere tubae. Tunc caerula verrunt,\nAtque in transtra cadunt, et remis pectora pulsant.\nUt primum rostris crepuerunt obvia rostra,\nIn puppim rediere rates, emissaque tela\nAera texerunt vacuumque cadentia pontum.\nEt iam diductis extendunt cornua proris,\nDiversaeque rates laxata classe receptae.\nUt, quoties aestus Zephyris Eurisque repugnat,\nHuc abeunt fluctus, illuc mare: sic, ubi puppes\nSulcato varios duxerunt gurgite tractus,\nQuod tulit illa ratis remis, haec repulit aequor.\nSed Graiis habiles pugnamque lacessere pinus\nEt tentare fugam, nec longo frangere gyro\nCursum, nec tarde flectenti cedere clavo.\nAt Romana ratis stabilem praebere carinam\nCertior, et terrae similem bellantibus usum.\nTunc in signifera residenti puppe magistro\nBrutus ait: Paterisne acies errare profundo,\nArtibus et certas pelagi? Iam consere bellum:\nPhocaicis medias rostris oppone carinas.\nParuit, obliquas et praebuit hostibus alnos.\nTunc, quaecumque ratis tentavit robora Bruti,\nIctu victa suo percussae capta cohaesit.\nAst alias manicaeque ligant, teretesque catenae,\nSeque tenent remis: tecto stetit aequore bellum.\nIam non excussis torquentur tela lacertis,\nNec longinqua cadunt iaculato vulnera ferro:\nMiscenturque manus. Navali plurima bello\nEnsis agit. Stat quisque suae de robore puppis\nPronus in adversos ictus: nullique perempti\nIn ratibus cecidere suis. Cruor altus in undis\nSpumat, et obducti concreto sanguine fluctus.\nEt quas immissi traxerunt vincula ferri,\nHas prohibent iungi conserta cadavera puppes.\nSemianimes alii vastum subiere profundum,\nHauseruntque suo permixtum sanguine pontum.\nHi, luctantem animam lenta cum morte trahentes,\nFractarum subita ratium periere ruina.\nIrrita tela suas peragunt in gurgite caedes:\nEt quodcumque cadit frustrato pondere ferrum,\nExceptum mediis invenit vulnus in undis.\nPhocaicis Romana ratis vallata carinis,\nRobore diducto dextrum laevumque tuetur\nAequo Marte latus: cuius dum pugnat ab alta\nPuppe Tagus, Graiumque audax aplustre retentat,\nTerga simul pariter missis et pectora telis\nTransigitur: medio concurrit pectore ferrum,\nEt stetit incertus, flueret quo vulnere, sanguis,\nDonec utrasque simul largus cruor expulit hastas,\nDivisitque animam, sparsitque in vulnera letum.\nDirigit huc puppim miseri quoque dextra Telonis,\nQua nullam melius, pelago turbante, carinae\nAudivere manum: nec lux est notior ulli\nCrastina, seu Phoebum videat, seu cornua lunae,\nSemper venturis componere carbasa ventis.\nHic Latiae rostro compagem ruperat alni:\nPila sed in medium venere trementia pectus,\nAvertitque ratem morientis dextra magistri.\nDum cupit in seciam Gyareus erepere puppim,\nExcipit immissum suspensa per ilia ferrum,\nAdfixusque rati, telo retinente, pependit.\nStant gemini fratres, fecundae gloria matris,\nQuos eadem variis genuerunt viscera fatis.\nDiscrevit mors saeva viros: unumque relictum\nAgnorunt miseri, sublato errore, parentes,\nAeternis caussam lacrimis. Tenet ille dolorem\nSemper, et amissum fratrem lugentibus obfert.\nQuorum alter, mixtis obliquo pectine remis,\nAusus Romanae Graia de puppe carinae\nIniectare manum: sed eam gravis insuper ictus\nAmputat: ilia tamen nisu, quo prenderat, haesit,\nDeriguitque tenens strictis immortua nervis.\nCrevit in adversis virtus: plus nobilis irae\nTruncus habet, fortique instaurat proelia laeva,\nRapturusque suam procumbit in aequora dextram.\nHaec quoque cum toto manus est abscisa lacerto.\nIam clypeo telisque carens, non conditur ima\nPuppe, sed expositus, fraternaque pectore nudo\nArma tegens, crebra confixus cuspide perstat:\nTelaque multorum leto casura suorum\nEmerita iam morte tenet. Tum vulnere multo\nEffugientem animam lassos collegit in artus,\nMembraque contendit toto, quicumque manebat,\nSanguine, et hostilem, defectis robore membris,\nInsiluit, solo nociturus pondere, puppim.\nStrage virum cumulata ratis, multoque cruore\nPlena, per oblicum crebros latus accipit ictus.\nAt postquam ruptis pelagus compagibus hausit,\nAd summos repleta foros, descendit in undas,\nVicinum involvens contorto vertice pontum.\nAequora discedunt mersa diducta carina,\nInque locum puppis cecidit mare. - Multaque ponto\nPraebuit illa dies varii miracula fati.\nFerrea dum puppi rapidos manus inserit uncos,\nAdfixit Lycidam. Mersus foret ille profundo;\nSed prohibent socii, suspensaque crura retentant.\nScinditur avulsus: nec, sicut vulnere, sanguis\nEmicuit lentus: ruptis cadit undique venis:\nDiscursusque animae diversa in membra meantis\nInterceptus aquis. Nullius vita perempti\nEst tanta dimissa via: pars ultima trunci\nTradidit in letum vacuos vitalibus artis;\nAt tumidus qua pulmo iacet, qua viscera fervent,\nHaeserunt ibi fata diu: luctataque multum\nHac cum parte viri vix omnia membra tulerunt.\nDum nimium pugnax unius turba carinae\nIncumbit prono lateri, vacuamque relinquit,\nQua caret hoste, ratem: congesto pondere puppis\nVersa, cava texit pelagus nautasque carina;\nBrachia nec licuit vasto iactare profundo,\nSed clauso periere mari. - tunc unica diri\nConspecta est leti facies, cum forte natantem\nDiversae rostris iuvenem fixere carinae.\nDiscessit medium tam vastos pectus ad ictus:\nNec prohibere valent obtritis ossibus artus,\nQuo minus aera sonent. Eliso ventre, per ora\nEiectat saniem permixtus viscere sanguis.\nPostquam inhibent remis puppes, ac rostra recedunt,\nDeiectum in pelagus perfosso pectore corpus\nVulneribus transmisit aquas. - Pars maxima turbae\nNaufraga, iactatis morti obluctata lacertis,\nPuppis ad auxilium sociae concurrit: at illi\nRobora cum vetitis prensarent altius ulnis,\nNutaretque ratis populo peritura recepto,\nImpia turba super medios ferit ense lacertos:\nBrachia linquentes Graia pendentia puppi,\nA manibus cecidere suis: non amplius undae\nSustinuere graves in summo gurgite truncos.\nIamque omni fusis nudato milite telis,\nInvenit arma furor: remum contorsit in hostem\nAlter: at hi tortum validis aplustre lacertis\nAvulsasque rotant, excusso remige, sedes.\nIn pugnam fregere rates. Sidentia pessum\nCorpora caesa tenent, spoliantque cadavera ferro.\nMulti, inopes teli, iaculum letale revulsum\nVisceribus traxere suis, et vulnera laeva\nOppressere manu, validos dum praebeat ictus\nSanguis et hostilem cum torserit exeat hastam.\nNulla tamen plures hoc edidit aequore clades,\nQuam pelago diversa lues. Nam pinguibus ignis\nAdfixus tedis, et tecto sulfure vivax\nSpargitur: at faciles praebere alimenta carinae\nNunc pice, nunc liquida rapuere incendia cera.\nNec flammas superant undae: sparsisque per aequor\nIam ratibus, fragmenta ferus sibi vindicat ignis.\nHic recipit fluctus, extinguat ut aequore flammas:\nHi, ne mergantur, tabulis ardentibus haerent.\nMille modos inter leti, mors una timori est,\nQua coepere mori. Nec cessat naufraga virtus.\nTela legunt deiecta mari, ratibusque ministrant:\nIncertasque manus ictu languente per undas\nExercent. Nunc, rara datur si copia ferri,\nUtuntur pelago. Saevus complectitur hostem\nHostis, et implicitis gaudent subsidere membris,\nMergentesque mori. - Pugna fuit unus in illa\nEximius Phoceus animiam servare sub undis,\nScrutarique fretum si quid mersisset arenis,\nEt nimis adfixos unci convellere morsus,\nAdductum quoties non senserat ancora funem.\nHic ubi compressum penitus deduxerat hostem,\nVictor et incolumis summas remeabat ad undas;\nSed, se per vacuos credit dum surgere fluctus,\nPuppibus occurrit, tandemque sub aequore mansit.\nHi super hostiles iecerunt brachia remos,\nEt ratium tenuere fugam. Non perdere letum\nMaxima cura fuit; multus sua vulnera puppi\nAdfixit moriens, et rostris abstulit ictus.\nStantem sublimi Tyrrhenum culmine prorae\nLygdamus excussa, Balearis tortor habenae,\nGlande petens, solido fregit cava tempora plumbo.\nSedibus expulsi, postquam cruor omnia rupit\nVincula, procumbunt oculi: stat lumine rapto\nAdtonitus, mortisque illas putat esse tenebras.\nAt postquam membris sensit constare vigorem,\nVos, ait, o socii, sicut tormenta soletis,\nMe quoque mittendis rectum componite telis.\nEgere quod superest animae, Tyrrhene, per omnes\nBellorum casus. Ingentem militis usum\nHoc habet ex magna defunctum parte cadaver:\nViventis feriere loco. Sic fatus in hostem\nCaeca tela manu, sed non tamen irrita, mittit.\nExcipit haec iuvenis generosi sanguinis Argus,\nQua iam non medius descendit in ilia venter,\nAdiuvitque suo procumbens pondere ferrum.\nStabat diversa victae iam parte carinae\nInfelix Argi genitor: non ille iuventae\nTempore Phocaicis ulli cessurus in armis:\nVictum aevo robur cecidit, fessusque senecta\nExemplum, non miles erat. Qui, funere viso,\nSaepe cadens longae senior per transtra carinae\nPervenit ad puppim, spirantesque invenit artus.\nNon lacrimae cecidere genis, non pectora tundit,\nDistentis toto riguit sed corpore palmis.\nNox subit, atque oculos vastae obduxere tenebrae,\nEt miserum cernens agnoscere desinit Argum.\nIlle caput labens et iam languentia colla,\nViso patre, levat: vox fauces nulla solutas\nProsequitur: tacito tantum petit oscula vultu,\nInvitatque patris claudenda ad lumina dextram.\nUt torpore senex caruit, viresque cruentus\nCoepit habere dolor, Non perdam tempora, dixit,\nA saevis permissa deis, iugulumque senilem\nConfodiam. Veniam misero concede parenti,\nArge, quod amplexus, extrema quod oscula fugi.\nNondum destituit calidus tua vulnera sanguis,\nSemianimisque iaces, et adhuc potes esse superstes.\nSic fatus, quamvis capulum per viscera missi\nPolluerat gladii, tamen alta sub aequora tendit\nPraecipiti saltu. Letum praecedere nati\nFestinantem animam morti non credidit uni.\nInclinant iam fata ducum, nec iam amplius anceps\nBelli casus erat: Graiae pars maxima classis\nMergitur: ast aliae mutato remige puppes\nVictores vexere suos: navalia paucae\nPraecipiti tenuere fuga. Quis in urbe parentum\nFletus erat! quanti matrum per litora planctus!\nConiunx saepe sui, confusis vultibus unda,\nCredidit ora viri, Romanum amplexa cadaver:\nAccensisque rogis miseri de corpore trunco\nCertavere patres. - At Brutus, in aequore victor,\nPrimus Caesareis pelagi decus addidit armis.\nAt procul extremis terrarum Caesar in oris\nMartem saevus agit, non multa caede nocentem,\nMaxima sed fati ducibus momenta daturum.\nIure pari rector castris Afranius illis\nAc Petreius erat: concordia duxit in aequas\nImperium commune vices, tutelaque valli\nPervigil alterno paret custodia signo.\nHis praeter Latias acies erat impiger Astur,\nVettonesque leves, profugique a gente vetusta\nGallorum Celtae, miscentes nomen Iberis.\nColle tumet modico, lenique excrevit in altum\nPingue solum tumulo: super hunc fundata vetusta\nSurgit Ilerda manu: placidis praelabitur undis\nHesperios inter Sicoris non ultimus amnes;\nSaxeus ingenti quem pons amplectitur arcu,\nHibernas passurus aquas. At proxima rupes\nSigna tenet Magni: nec Caesar colle minore\nCastra levat: medius dirimit tentoria gurges.\nExplicat hinc tellus campos effusa patentes,\nVix oculo prendente modum, camposque coerces,\nCinga rapax, vetitus fluctus et litora cursu\nOceani pepulisse tuo: nam gurgite mixto,\nQui praestat terris, aufert tibi nomen Iberus.\nPrima dies belli cessavit Marte cruento,\nSpectandasque ducum vires numerosaque signa\nExposuit. Piguit sceleris; pudor arma furentum\nContinuit; patriaeque et ruptis legibus unum\nDonavere diem. Prono tunc Caesar Olympo\nIn noctem subita circumdedit agmina fossa,\nDum primae perstant acies, hostemque fefellit,\nEt prope consertis obduxit castra maniplis.\nLuce nova collem subito conscendere cursu,\nQui medius tutam castris dirimebat Ilerdam,\nImperat. Huc hostem pariter terrorque pudorque\nImpulit; et rapto tumulum prior agmine cepit.\nHis virtus ferrumque locum promittit: at illis\nIpse locus. Miles rupes oneratus in altas\nNititur: adversoque acies in monte supina\nHaeret, et in tergum casura, umbone sequentis\nErigitur. Nulli telum vibrare vacabat,\nDum labat et fixo firmat vestigia pilo,\nDum scopulos stirpesque tenent, atque, hoste relicto,\nCaedunt ense viam. Vidit lapsura ruina\nAgmina dux, equitemque iubet succedere bello,\nMunitumque latus laevo praeducere gyro.\nSic pedes ex facili, nulloque urgente, receptus,\nIrritus et victor, subducto Marte, pependit.\nHactenus armorum discrimina: cetera bello\nFata dedit variis incertus motibus aer.\nPigro bruma gelu, siccis Aquilonibus haerens,\nAethere constricto pluvias in nube tenebat.\nUrebant montana nives, camposque iacentes\nNon duraturae conspecto sole pruinae:\nAtque omnis propior mergenti sidera coelo\nAruerat tellus hiberno dura sereno.\nSed postquam vernus calidum Titana recepit\nSidera respiciens delapsae portitor Helles,\nAtque iterum, aequatis ad iustae pondera Librae\nTemporibus, vicere dies: tunc, sole relicto,\nCynthia quo primum cornu dubitanda refulsit,\nExclusit Boream, flammasque accepit ab Euro.\nIlle suo nubes quascumque invenit in axe,\nTorsit in occiduum Nabataeis flatibus orbem:\nEt quas sentit Arabs, et quas Gangetica tellus\nExhalat nebulas, quidquid concrescere primus\nSol patitur, quidquid coeli fuscator Eoi\nIntulerat Corus, quidquid defenderat Indos,\nIncendere diem nubes, oriente remotae;\nNec medio potuere graves incumbere mundo,\nSed nimbos rapuere fuga. Vacat imbribus Arctos\nEt Notus; in solam Calpen fluit humidus aer.\nHic, ubi iam Zephyri fines et summus Olympi\nCardo tenet Tethyn, vetitae transcurrere, densos\nInvolvere globos; congestumque aeris atri\nVix recipit spatium, quod separat aethere terram.\nIamque polo pressae largos densentur in imbres,\nSpissataeque fluunt: nec servant fulmina flammas,\nQuamvis crebra micent: moriuntur fulgura nimbis\nHinc imperfecto complectitur aera gyro\nArcus, vix ulla variatus luce colorem,\nOceanumque bibit, raptosque ad nubila fluctus\nPertulit, et coelo diffusum reddidit aequor.\nIamque Pyrenaeae, quas numquam solvere Titan\nEvaluit, fluxere nives, fractoque madescunt\nSaxa gelu. Tunc, quae solitis e fontibus exit,\nNon habet unda vias: tam largas alveus omnis\nA ripis accepit aquas. Iam naufraga campo\nCaesaris arma natant, impulsaque gurgite multo\nCastra labant: alto restagnant flumina vallo.\nNon pecorum raptus faciles, non pabula mersi\nUlla ferunt sulci: tectarum errore viarum\nFallitur occultis sparsus populator in agris.\nIamque, comes semper magnorum prima malorum.\nSaeva fames aderat: nulloque obsesses ab hoste\nMiles eget; toto censu non prodigus emit\nExiguam Cererem. Pro lucri pallida tabes!\nNon deest prolato ieiunus venditor auro.\nIam tumuli collesque latent: iam flumina cuncta\nCondidit una palus, vastaque voragine mersit:\nAbsorpsit penitus rupes, ac tecta ferarum\nDetulit, atque ipsas hausit, subitisque frementes\nVorticibus contorsit aquas et repulit aestus\nFortior Oceani. Nec Phoebum surgere sentit\nNox subiecta polo; rerum discrimina miscet\nDeformis coeli facies iunctaeque tenebrae.\nSic mundi pars ima iacet, quam zona nivalis\nPerpetuaeque premunt hiemes; non sidera coelo\nUlla videt, sterili non quidquam frigore gignit,\nSed glacie medios signorum temperat ignes.\nSic, o summe parens mundi, sic sorte secunda\nAequorei rector facias, Neptune, tridentis:\nEt tu perpetuis impendas aera nimbis;\nTu remeare vetes quoscumque emiseris aestus.\nNon habeant amnes declivem ad litora cursum,\nSed pelagi referantur aquis: concussaque tellus\nLaxet iter fluviis. Hos campos Rhenus inundet,.\nHos Rhodanus: vastos obliquent flumina fontes.\nRhipaeas huc solve nives, huc stagna lacusque\nEt pigras, ubicumque iacent, effunde paludes:\nEt miseras bellis civilibus eripe terras.\nSed parvo Fortuna viri contenta pavore,\nPlena redit, solitoque magis favere secundi\nEt veniam meruere dei. Iam rarior aer,\nEt par Phoebus aquis, densas in vellera nubes\nSparserat, et noctes ventura luce rubebant:\nServatoque loco rerum, discessit ab astris\nHumor, et ima petit, quidquid pendebat aquarum.\nTollere silva comas, stagnis emergere colles\nIncipiunt, visoque die durescere valles.\nUtque habuit ripas Sicoris, camposque reliquit,\nPrimum cana salix madefacto vimine parvam\nTexitur in puppim, caesoque inducta iuvenco\nVectoris patiens tumidum superenatat amnem.\nSic Venetus stagnante Pado, fusoque Britannus\nNavigat Oceano: sic, cum tenet omnis Nilus,\nConseritur bibula Memphitis cymba papyro.\nHis ratibus transiecta manus festinat utrinque\nSuccisum curvare nemus; fluviique ferocis\nIncrementa timens, non primis robora ripis\nImposuit: medios pontem distendit in agros.\nAc ne quid Sicoris repetitis audeat undis,\nSpargitur in sulcos, et scisso gurgite rivis\nDat poenas maioris aquae. Postquam omnia fatis\nCaesaris ire videt, celsam Petreius Ilerdam\nDeserit, et noti diffisus viribus orbis,\nIndomitos quaerit populos et semper in arma\nMortis amore feros, et tendit in ultima mundi.\nNudatos Caesar colles desertaque castra\nConspiciens, capere arma iubet, nec quaerere pontem\nNec vada, sed duris fluvium superare lacertis.\nParetur, rapuitque ruens in proelia miles,\nQuod fugiens timuisset, iter. Mox uda receptis\nMembra fovent armis, gelidosque a gurgite cursu\nRestituunt artus, donec decresceret umbra,\nIn medium surgente die. Iamque agmina summa\nCarpit eques, dubiique fugae pugnaeque tenentur.\nAdtollunt campo geminae iuga saxea rupes,\nValle cava media. Tellus hinc ardua celsos\nContinuat colles: tutae quos inter opaco\nAnfractu latuere viae. Quibus hoste potito\nFaucibus, emitti terrarum in devia Martem\nInque feras gentes, Caesar videt. Ite sine ullo\nOrdine, ait, raptumque fuga convertite bellum,\nEt faciem pugnae vultusque inferte minaces:\nNec liceat pavidis ignava occumbere morte:\nExcipiant recto fugientes pectore ferrum.\nDixit, et ad montes tendentem praevenit hostem.\nIllic exiguo paullum distantia vallo\nCastra locant. Postquam spatio languentia nullo\nMutua conspicuos habuerunt lumina vultus,\nEt fratres natosque suos videre patresque,\nDeprensum est civile nefas! Tenuere parumper\nOra metu: tantum nutu motoque salutant\nEnse suos. Mox ut stimulis maioribus ardens\nRupit amor leges, audet transcendere vallum\nMiles, in amplexus effusas tendere palmas.\nHospitis ille ciet nomen; vocat ille propinquum:\nAdmonet hunc studiis consors puerilibus aetas:\nNec Romanus erat, qui non agnoverat hostem.\nArma rigant lacrimis, singultibus oscula rumpunt:\nEt, quamvis nullo maculatus sanguine, miles,\nQuae potuit, fecisse timet. Quid pectora pulses?\nQuid, vesane, gemis? fletus quid fundis inanes,\nNec te sponte tua sceleri parere fateris?\nUsque adeone times, quem tu facis ipse timendum?\nClassica dent bellum; saevos tu neglige cantus:\nSigna ferant; cessa: iamiam civilis Erinnys\nConcidet, et Caesar generum privatus amabit.\nNunc ades, aeterno complectens omnia nexu,\nO rerum mixtique salus, Concordia, mundi,\nEt sacer orbis amor: magnum nunc saecula nostra\nVenturi discrimen habent. Periere latebrae\nTot scelerum: populo venia est erepta nocenti:\nAgnovere suos. Pro numine fata sinistro,\nExigua requie tantas augentia clades!\nPax erat, et miles, castris permixtus utrisque,\nErrabat: duro concordes cespite mensas\nInstitnunt, et permixto libamina Baccho\nGramineis fluxere focis: iunctoque cubili\nExtrahit insomnes bellorum fabula noctes:\nQuo primum steterint campo, qua lancea dextra\nExierit. Dum, quae gesserunt fortia, iactant,\nEt dum multa negant, quod solum fata petebant,\nEst miseris renovata fides, atque omne futurum\nCrevit amore nefas. Nam postquam foedera pacis\nCognita Petreio, seque et sua tradita venum\nCastra videt, famulas scelerata ad proelia dextras\nExcitat, atque hostes turba stipatus inermes\nPraecipitat castris, iunctosque amplexibus ense\nSeparat, et multo disturbat sanguine pacem.\nAddidit ira ferox moturas proelia voces:\nImmemor o patriae, signorum oblite tuorum,\nNon potes hoc caussae, miles, praestare senatus,\nAdsertor victo redeas ut Caesare; certe\nUt vincare, potes. Dum ferrum, incertaque fata,\nQuique fluat multo non deerit vulnere sanguis,\nIbitis ad dominum, damnataque signa feretis?\nUtque habeat famulos nullo discrimine, Caesar\nExorandus erit? ducibus quoque vita petenda est?\nNumquam nostra salus pretium mercesque nefandae\nProditionis erit: non hoc civilia bella,\nUt vivamus, agunt. Trahimur sub nomine pacis.\nNon chalybem gentes penitus fugiente metallo\nEruerent, nulli vallarent oppida muri,\nNon sonipes in bella ferox, non iret in aequor\nTurrigeras classis pelago sparsura carinas,\nSi bene libertas umquam pro pace daretur.\nHostes nempe meos sceleri iurata nefando\nSacramenta tenent: at vobis vilior hoc est\nVestra fides, quod pro caussa pugnantibus aequa\nEt veniam sperare licet. Pro dira pudoris\nFoedera! Nunc toto fatorum ignarus in orbe,\nMagne, paras acies, mundique extrema tenentes\nSollicitas reges, cum forsan foedere nostro\nIam tibi sit promissa salus. Sic fatur, et omnes\nConcussit mentes, scelerumque reduxit amorem.\nSic, ubi desuetae silvis in carcere clauso\nMansuevere ferae, et vultus posuere minaces,\nAtque hominem didicere pati: si torrida parvus\nVenit in ora cruor, redeunt rabiesque furorque,\nAdmonitaeque tument gustato sanguine fauces;\nFervet, et a trepido vix abstinet ira magistro.\nItur in omne nefas: et quae Fortuna deorum.\nInvidia caeca bellorum in nocte tulisset,\nFecit monstra fides: inter mensasque torosque,\nQuae modo complexu foverunt, pectora caedunt.\nEt quamvis primo ferrum strinxere gementes,\nUt dextrae iusti gladius dissuasor adhaesit,\nDum feriant, odere suos, animosque labantes\nConfirmant ictu. Fervent iam castra tumultu,\nEt scelerum turba: rapiuntur colla parentum.\nAc velut occultum pereat scelus, omnia monstra\nIn faciem posuere ducum: iuvat esse nocentes.\nTu, Caesar, quamvis spoliatus milite multo,\nAgnoscis superos. Neque enim tibi maior in arvis\nEmathiis fortuna fuit, nec Phocidos undis\nMassiliae, Phario nec tantum est aequore gestum.\nHoc siquidem solo civilis crimine belli\nDux caussae melioris eris. Polluta nefanda\nAgmina caede duces iunctis committere castris\nNon audent, altaeque ad moenia rursus Ilerdae\nIntendere fugam. Campos eques obvius omnes\nAbstulit, et siccis inclusit collibus hostem.\nTunc inopes undae praerupta cingere fossa\nCaesar avet, nec castra pati contingere ripas,\nAut circum largos curvari brachia fontes.\nUt leti videre viam, conversus in iram\nPraecipitem timor est. Miles, non utile clausis\nAuxilium, mactavit equos: tandemque coactus\nSpe posita damnare fugam, casurus in hostes\nFertur. Ut effuso Caesar decurrere passu\nVidit, et ad certam devotos tendere mortem:\nTela tene iam, miles, ait, ferrumque ruenti\nSubtrahe: non ullo constet mihi sanguine bellum:\nVincitur haud gratis, iugulo qui provocat hostem.\nEn sibi vilis adest invisa luce iuventus,\nIam damno peritura meo. Non sentiet ictus,\nIncumbet gladiis, gaudebit sanguine fuso.\nDeserat hic fervor mentes, cadat impetus amens.\nPerdant velle mori. Sic deflagrare minaces\nIncassum et vetito passus languescere bello,\nSubstituit merso dum nox sua lumina Phoebo.\nInde ubi nulla data est miscendi copia Martis,\nPaullatim cadit ira ferox, mentesque tepescunt;\nSaucia maiores animos ut pectora gestant,\nDum dolor est ictusque recens, et mobile nervis\nConamen calidus praebet cruor, ossaque nondum\nAdduxere cutem: si conscius ensis adacti\nStat victor, tenuitque manus, tunc frigidus artus\nAdligat atque animum subducto robore torpor,\nPostquam sicca rigens adstrinxit vulnera sanguis.\nIamque inopes undae, primum tellure refossa,\nOccultos latices abstrusaque flumina quaerunt:\nNec solum rastris durisque ligonibus arva,\nSed gladiis fodere suis: puteusque cavati\nMontis ad irrigui premitur fastigia campi.\nNon se tam penitus, tam longe luce relicta\nMerserit Asturii scrutator pallidus auri.\nNon tamen aut tectis sonuerunt cursibus amnes,\nAut micuere novi, percusso pumice, fontes:\nAtra nec exiguo stillant sudantia rore,\nAut impulsa levi turbatur glarea vena.\nTunc exhausta super multo sudore iuventus\nExtrahitur, duris silicum lassata metallis.\nQuoque minus possent siccos tolerare vapores,\nQuaesitae fecistis aquae. Nec languida fessi\nCorpora sustentant epulis, mensasque perosi\nAuxilium fecere famem. Si mollius arvum\nProdidit humorem, pingues manus utraque glebas\nExprimit ora super. Nigro si turbida limo\nColluvies immota iacet, cadit omnis in haustus\nCertatim obscoenos miles: moriensque recepit,\nQuas nollet victurus, aquas: rituque ferarum\nDistentas siccant pecudes, et lacte negato,\nSordidus exhausto sorbetur ab ubere sanguis.\ntunc herbas frondesque terunt, et rore madentes\nDestringunt ramos: ac si quos palmite crudo\nArboris aut tenera succos pressere medulla.\nO fortunati, fugiens quos barbarus hostis\nFontibus immixto stravit per rura veneno.\nHos licet in fluvios saniem tabemque ferarum,\nPallida Dictaeis, Caesar, nascentia saxis\nInfundas aconita palam, Romana iuventus\nNon decepta bibet. Torrentur viscera flamma,\nOraque sicca rigent squamosis aspera linguis.\nIam marcent venae, nulloque humore rigatus\nAeris alternos angustat pulmo meatus,\nRescissoque nocent suspiria dura palato.\nPandunt ora tamen, nocturnumque aera captant.\nExspectant imbres, quorum modo cuncta natabant\nImpulsu, et siccis vultus in nubibus haerent.\nQuoque magis miseros undae ieiunia solvant,\nNon super arentem Meroen Cancrique sub axe,\nQua nudi Garamantes arant, sedere: sed inter\nStagnantem Sicorim et rapidum deprensus Iberum\nSpectat vicinos sitiens exercitus amnes.\nIam domiti cessere duces, pacisque petendae\nAuctor damnatis supplex Afranius armis,\nSemianimes in castra trahens hostilia turmas,\nVictoris stetit ante pedes. Servata precanti\nMaiestas, non fracta malis, interque priorem\nFortunam casusque novos gerit omnia victi,\nSed ducis, et veniam securo pectore poscit:\nSi me degeneri stravissent fata sub hoste\nNon deerat fortis rapiendo dextera leto:\nAt nunc sola mihi est orandae caussa salutis,\nDignum donanda, Caesar, te credere vita.\nNon partis studiis agimur, nec sumsimus arma\nConsiliis inimica tuis. Nos denique bellum\nInvenit civile duces; caussaeque priori,\nDum potuit, servata fides. Nil fata moramur:\nTradimus Hesperias gentes, aperimus Eoas,\nSecurumque orbis patimur post terga relicti.\nNec cruor effusus campis tibi bella peregit,\nNec ferrum lassaeque manus. Hoc hostibus unum,\nQuod vincas, ignosce tuis. Nec magna petuntur.\nOtia des fessis, vitam patiaris inermes\nDegere, quam tribuis: campis prostrata iacere\nAgmina nostra putes: neque enim felicibus armis\nMisceri damnata decet, partemque triumphi\nCaptos ferre tui: turba haec sua fata peregit.\nHoc petimus, victos ne tecum vincere cogas.\nDixerat: at facilis Caesar vultuque serenus\nFlectitur, atque usum belli poenamque remittit.\nUt primum iustae placuerunt foedera pacis,\nIncustoditos decurrit miles ad amnes;\nIncumbit ripis, permissaque flumina turbat.\nContinuus multis subitarum tractus aquarum,\nAera non passus vacuis discurrere venis,\nArctavit clausitque animam: nec fervida pestis\nCedit adhuc: sed morbus egens iam gurgite plenis\nVisceribus sibi poscit aquas. Mox robora nervis\nEt vires rediere viris. O prodiga rerum\nLuxuries, numquam parvo contenta parato,\nEt quaesitorum terra pelagoque ciborum\nAmbitiosa fames, et lautae gloria mensae,\nDiscite, quam parvo liceat producere vitam,\nEt quantum natura petat. Non erigit aegros\nNobilis ignoto diffusus consule Bacchus:\nNon auro murrhaque bibunt; sed gurgite puro\nVita redit. Satis est populis fluviusque Ceresque.\nHeu miseri, qui bella gerunt! Tunc, arma relinquens\nVictori, miles spoliato pectore tutus\nInnocuusque suas, curarum liber, in urbes\nSpargitur. O quantum donata pace potitos\nExcussis umquam ferrum librasse lacertis\nPoenituit, tolerasse sitim, frustraque rogasse\nProspera bella deos. Nempe usis Marte secundo\nTot dubiae restant acies, tot in orbe labores:\nUt numquam fortuna labet successibus anceps,\nVincendum toties, terras fundendus in omnes\nEst cruor, et Caesar per tot sua fata sequendus.\nFelix, qui potuit, mundi nutante ruina,\nQuo iaceat iam scire loco. Non proelia fessos\nUlla vocant, certos non rumpunt classica somnos.\nIam coniux natique rudes et sordida tecta\nEt non deductos recipit sua terra colonos.\nHoc quoque securis oneris fortuna remisit,\nSollicitus menti quod abest favor. Ille salutis\nEst auctor, dux ille fuit. Sic proelia soli\nFelices nullo spectant civilia voto.\nNon eadem belli totum fortuna per orbem\nConstitit: in partes aliquid sed Caesaris ausa eat,\nQua maria Hadriaci longas ferit unda Salonas,\nEt tepidum in molles Zephyros excurrit Iader.\nIllic, bellaci confisus gente Curictum,\nQuos alit Hadriaco tellus circumflua ponto,\nClauditur extrema residens Antonius ora,\nCautus ab incursu belli, si sola recedat,\nExpugnat quae tuta, fames. Non pabula tellus\nPascendis submittit equis, non proserit ullam\nFlava Ceres segetem: spoliabat gramine campum\nMiles, et adtonso miseris iam dentibus arvo\nCastrorum siccas de cespite vulserat herbas,\nUt primum adversae socios in litore terrae\nEt Basilum videre ducem: nova furta per aequor\nExquisita fugae. Neque enim de more carinas\nExtendunt, puppesque levant, sed firma gerendis\nMolibus insolito contexunt robora ductu.\nNamque ratem vacuae sustentant undique cuppae,\nQuarum porrectis series constricta catenis\nOrdinibus geminis obliquas excipit alnos.\nNec gerit expositum telis in fronte patenti\nRemigium: sed, quod trabibus circumdedit aequor,\nHoc ferit, et taciti praebet miracula cursus,\nQuod nec vela ferat, nec apertas verberet undas.\nTunc freta servantur, dum se declivibus undis\nAestus agat, refluoque mari nudentur arenae.\nIamque relabenti crescebant litora ponto;\nMissa ratis prono defertur lapsa profundo,\nEt geminae comites. Cunctas super ardua turris\nEminet, et tremulis tabulata minantia pinnis.\nNoluit Illyricae custos Octavius undae\nConfestim tentare ratem, celeresque carinas\nContinuit, cursu crescat dum praeda secundo:\nEt temere ingressos repetendum invitat ad aequor\nPace maris. Sic dum pavidos formidine cervos\nClaudat odoratae metuentes aera pennae,\nAut dum dispositis adtollat retia varis\nVenator, tenet ora levis clamosa Molossi,\nSpartanos Cretasque ligat: nec creditur ulli\nSilva cani, nisi qui presso vestigia rostro\nColligit, et praeda nescit latrare reperta,\nContentus tremulo monstrasse cubilia loro.\nNec mora: complentur moles, avideque petitis\nInsula deseritur ratibus, quo tempore primas\nImpedit ad noctem iam lux extrema tenebras.\nAt Pompeianus fraudes innectere ponto\nAntiqua parat arte Cilix, passusque vacare\nSumma freti, medio suspendit vincula ponto,\nEt laxas fluitare sinit religatque catenas\nRupis ab Illyricae scopulis. Nec prima, nec illa,\nQuae sequitur, tardata ratis: sed tertia moles\nHaesit, et ad cautes adducto fune secuta est.\nImpendent cava saxa mari, ruituraque semper\nStat (mirum) moles, et silvis aequor inumbrat.\nHuc fractas Aquilone rates submersaque pontus\nCorpora saepe tulit, caecisque abscondit in antris:\nRestituit raptus tectum mare: quumque cavernae\nEvomuere fretum, contorti verticis undae\nTauromenitanam vincunt fervore Charybdin.\nHic Opiterginis moles onerata colonis\nConstitit: hanc omni puppes statione solutae\nCircumeunt: alii rupes ac litora complent.\nVulteius tacitas sensit sub gurgite fraudes;\n(Dux erat ille ratis,) frustra qui vincula ferro\nRumpere conatus, poscit spe proelia nulla,\nIncertus qua terga daret, qua pectora bello.\nHoc tamen in casu, quantum deprensa valebat,\nEffecit virtus: inter tot millia captae\nCircumfusa rati et plenam vix inde cohortem\nPugna fuit; non longa quidem: nam condidit atra\nNox lucem dubiam, pacemque habuere tenebrae.\nTunc sic adtonitam venturaque fata paventem\nRexit magnanima Vulteius voce cohortem:\nLibera non ultra, parva quam nocte, iuventus,\nConsulite extremis angusto tempore rebus.\nVita brevis nulli super est, qui tempus in illa\nQuaerendae sibi mortis habet: nec gloria leti\nInferior, iuvenes, admoto occurrere fato.\nOmnibus incerto venturae tempore vitae,\nPar animi laus est, et quos speraveris annos\nPerdere, et extremae momentum abrumpere lucis,\nAccersas dum fata manu. Non cogitur ullus\nVelle mori. Fuga nulla patet: stant undique nostris\nIntenti cives iugulis. Decernite letum,\nEt metus omnis abest: cupias quodcumque necesse est.\nNon tamen in caeca bellorum nube cadendum est,\nAut cum permixtis acies sua tela tenebris\nInvolvunt, conserta iacent cum corpora campo,\nIn medium mors omnis abit, perit obruta virtus.\nNos in conspicua sociis hostique carina\nConstituere dei. Praebebunt aequora testes,\nPraebebunt terrae, summis dabit insula saxis:\nSpectabunt geminae diverso e litore partes.\nNescio quod nostris magnum et memorabile fatis\nExemplum, Fortuna, paras. Quaecumque per aevum\nExhibuit monumenta fides, servataque ferro\nMilitiae pietas, transibit nostra iuventus.\nNamque suis pro te gladiis incumbere, Caesar,\nEsse parum scimus: sed non maiora supersunt\nObsessis, tanti quae pignora demus amoris.\nAbscidit nostrae multum sors invida laudi,\nQuod non cum senibus capti natisque tenemur.\nIndomitos sciat esse viros, timeatque furentes\nEt morti faciles animos, et gaudeat hostis\nNon plures haesisse rates. Tentare parabunt\nFoederibus, turpique volent corrumpere vita.\nO utinam, quo plus habeat mors unica famae,\nPromittant veniam, iubeant sperare salutem:\nNe nos, cum calido fodiemus viscera ferro,\nDesperasse putent. Magna virtute merendum est,\nCaesar ut, amissis inter tot millia paucis,\nHoc damnum clademque vocet. Dent fata recessum\nEmittantque licet, vitare instantia nolim.\nProieci vitam, comites, totusque futurae\nMortis agor stimulis: furor est. Agnoscere solis\nPermissum est, quos iam tangit vicinia fati,\nVicturosque dei celant, ut vivere durent,\nFelix esse mori. Sic cunctas sustulit ardor\nNobilium mentes iuvenum: cum sidera coeli\nAnte ducis voces oculis humentibus omnes\nAdspicerent, flexoque Ursae temone paverent,\nIidem, cum fortes animos praecepta subissent,\nOptavere diem. Nec segnis mergere ponto\nTunc erat astra polus: nam sol Ledaea tenebat\nSidera, vicino cum lux altissima Cancro est:\nNox tum Thessalicas urgebat parva sagittas.\nDetegit orta dies stantes in rupibus Istros,\nPugnacesque mari Graia cum classe Liburnos.\nTentavere prius suspenso vincere bello\nFoederibus, fieret captis si dulcior ipsa\nMortis vita mora. Stabat devota inventus,\nDamnata iam luce ferox, securaque pugnae\nPromisso sibi fine manu: nullique tumultus\nExcussere viris mentes ad summa paratas:\nInnumerasque simul pauci terraque marique\nSustinuere manus: tanta est fiducia mortis.\nUtque satis bello visum est fluxisse cruoris,\nVersus ab hoste furor. Primus dux ipse carinae\nVulteius, iugulo poscens iam fata retecto,\nEcquis, ait, iuvenum est, cuius sit dextra cruore\nDigna meo, certaque fide per vulnera nostra\nTestetur se velle mori? Nec plura locuto\nViscera non unus iamdudum transigit ensis.\nCollaudat cunctos: sed eum, cui vulnera prima\nDebebat, grato moriens interficit ictu.\nConcurrent alii, totamque in partibus unis\nBellorum fecere nefas. Sic semine Cadmi\nEmicuit Dircaea cohors, ceciditque suorum\nVulneribus, dirum Thebanis fratribus omen:\nPhasidos et campis insomni dente creati\nTerrigenae, missa magicis e cantibus ira,\nCognato tantos complerunt sanguine sulcos:\nIpsaque, inexpertis quod primum fecerat herbis,\nExpavit Medea nefas. Sic mutua pacti\nFata cadunt iuvenes: nimiumque in morte virorum\nMors virtutis habet: pariter sternuntque caduntque\nVulnere letali: nec quemquam dextra fefellit,\nCum feriat moriente manu. Nec vulnus adactis\nDebetur gladiis: percussum est pectore ferrum,\nEt iugulis pressere manum. Cum sorte cruenta\nFratribus incurrant fratres, natusque parenti,\nHaud trepidante tamen toto cum pondere dextra\nExegere enses. Pietas ferientibus una,\nNon repetisse, fuit. Iam latis viscera lapsa\nSemianimes traxere foris, multumque cruoris\nInfudere mari. Despectam cernere lucem,\nVictoresque suos vultu spectare superbo,\nEt mortem sentire iuvat. Iam strage cruenta\nConspicitur cumulata ratis: bustisque remittunt\nCorpora victores, ducibus mirantibus, ulli\nEsse ducem tanti. Nullam maiore locuta est\nOre ratem totum discurrens fama per orbem.\nNon tamen ignavae post haec exempla virorum\nPercipient gentes, quam sit non ardua virtus\nServitium fugisse manu. Sed regna timentur\nOb ferrum, et saevis libertas uritur armis:\nIgnoratque datos, ne quisquam serviat, enses.\nMors, utinam pavidos vitae subducere nolles,\nSed virtus te sola daret! Non segnior illo\nMarte fuit, qui tunc Libycis exarsit in arvis.\nNamque rates audax Lilybaeo litore solvit\nCurio: nec forti velis Aquilone recepto\nInter semirutas magnae Carthaginis arces\nEt Clupeam tenuit stationis litora notae:\nPrimaque castra locat cano procul aequore, qua se\nBagrada lentus agit, siccae sulcator arenae.\nInde petit tumulos exesasque undique rupes,\nAntaei quae regna vocat non vana vetustas.\nNominis antiqui cupientem noscere caussas\nCognita per multos docuit rudis incola patres,\nNondum post genitos Tellus effeta gigantes,\nTerribilem Libyeis partum concepit in antris.\nNec tam iusta fuit terrarum gloria Typhon,\nAut Tityos Briareusque ferox: coeloque pepercit,\nQuod non Phlegraeis Antaeum sustulit arvis.\nHoc quoque tam vastas cumulavit munere vires\nTerra sui foetus, quod, cum tetigere parentem,\nIam defecta vigent renovato robore membra.\nHaec illi spelunca domus: latuisse sub alta\nRupe ferunt, epulas raptos habuisse leones.\nAd somnos non terga ferae praebere cubile\nAdsuerunt, non silva torum: viresque resumit\nIn nuda tellure iacens. Periere coloni\nArvorum Libyes: pereunt, quos adpulit aequor,\nAuxilioque diu virtus non usa cadendi,\nTerrae spernit opes: invictus robore cunctis,\nQuamvis staret, erat. Tandem vulgata cruenti\nFama mali, terras monstris aequorque levantem\nMagnanimum Alciden Libycas excivit in oras.\nIlle Cleonaei proiecit terga leonis,\nAntaeus Libyci. Perfudit membra liquore\nHospes, Olympiacae servato more palaestrae:\nIlle, parum fidens pedibus contingere matrem,\nAuxilium membris calidas infundit arenas.\nConseruere manus et multo brachia nexu.\nColla diu gravibus frustra tentata lacertis:\nImmotumque caput fixa cum fronte tenetur:\nMiranturque habuisse parem. Nec viribus uti\nAlcides primo voluit certamine totis,\nExhausitque virum: quod creber anhelitus illi\nProdidit, et gelidus fesso de corpore sudor.\nTunc cervix lassata quati: tunc pectore pectus\nUrgeri: tunc obliqua percussa labare\nCrura manu. Iam terga viri cedentia victor\nAdligat, et medium, compressis ilibus, arctat:\nInguinaque insertis pedibus distendit, et omnem\nExplicuit per membra virum. Rapit arida tellus\nSudorem: calido complentur sanguine venae.\nIntumuere tori, totosque induruit artus,\nHerculeosque novo laxavit corpore nodos.\nConstitit Alcides stupefactus robore tanto:\nNec sic Inachiis, quamvis rudis esset, in undis\nDesectam timuit, reparatis anguibus, hydram.\nConflixere pares, telluris viribus ille,\nIlle suis. Numquam saevae sperare novercae\nPlus licuit. Videt exhaustos sudoribus artus\nCervicemque viri siccam, qua ferret Olympum.\nUtque iterum fessis iniecit brachia membris,\nNon exspectatis Antaeus viribus hostis\nSponte cadit, maiorque, accepto robore, surgit.\nQuisquis inest terris, in fessos spiritus artus\nEgeritur; tellusque viro luctante laborat.\nUt tandem auxilium tactae prodesse parentis\nAlcides sensit: standum est tibi, dixit, et ultra\nNon credere solo, sternique vetabere terra.\nHaerebis pressis intra mea pectora membris:\nHuc, Antaee, cades. Sic fatus, sustulit alte\nNitentem in terras iuvenem. Morientis in artus\nNon potuit nati tellus submittere vires.\nAlcides medium tenuit: iam pectora pigro\nStricta gelu: terrisque diu non credidit hostem.\nHinc, aevi veteris custos, famosa vetustas\nMiratrixque sui signavit nomine terras.\nSed maiora dedit cognomina collibus istis,\nPoenum qui Latiis revocavit ab arcibus hostem,\nScipio. Iam sedes Libyca tellure potito\nHaec fuit. En, veteris cernis vestigia valli.\nRomana hos primum tenuit victoria campos.\nCurio laetatus, tamquam fortuna locorum\nBella gerat, servetque ducum sibi fata priorum,\nFelici non fausta loco tentoria ponens,\nIndulsit castris, et collibus abstulit omen,\nSollicitatque feros non aequis viribus hostes.\nOmnis Romanis quae cesserat Africa signis,\nTunc Vari sub iure fuit: qui, robore quamquam\nConfisus Latio, regis tamen undique vires\nExcivit Libycae gentis, extremaque mundi\nSigna, suum comitata Iubam. Non fusior ulli\nTerra fuit domino: qua sunt longissima regna,\nCardine ab occiduo vicinus Gadibus Atlas\nTerminat: a medio confinis Syrtibus Hammon:\nAt qua lata iacet vasti plaga fervida regni,\nDistinet Oceanum, zonaeque exusta calentis\nSufficiunt spatio. Populi tot castra sequuntur:\nAutololes, Numidaeque vagi, semperque paratus\nInculto Gaetulus equo: tunc concolor Indo\nMaurus, inops Nasamon, mixti Garamante perusto\nMarmaridae volucres, aequaturusque sagittas\nMedorum, tremulum cum torsit missile, Mazax:\nEt gens quae nudo residens Massylia dorso\nOra levi flectit frenorum nescia virga:\nEt solitus vacuis errare mapalibus Afer\nVenator, ferrique simul fiducia non est,\nVestibus iratos laxis operire leones.\nNec solum studiis civilibus arma parabat,\nPrivatae sed bella dabat Iuba concitus irae.\nHunc quoque, quo superos humanaque polluit anno,\nLege tribunicia solio depellere avorum\nCurio tentarat, Libyamque auferre tyranno,\nDum regnum te, Roma, facit. Memor ille doloris\nHoc bellum sceptri fructum putat esse retenti.\nHac igitur regis trepidat iam Curio fama,\nEt quod Caesareis numquam devota iuventus\nIlla nimis castris, nec Rheni miles in undis\nExploratus erat, Corfini captus in arce,\nInfidusque novis ducibus, dubiusque priori,\nFas utrumque putat. Sed postquam languida segni\nCernit cuncta metu, nocturnaque munia valli\nDesolata fuga, trepida sic mente profatur:\nAudendo magnus tegitur timor: arma capessam\nIpse prior: campum miles descendat in aequum,\nDum meus est: variam semper dant otia mentem.\nEripe consilium pugna. Cum dira voluntas\nEnse subit presso, et galeae texere pudorem,\nQuis conferre duces meminit? quis pendere caussas?\nQua stetit, inde favet: veluti fatalis arenae\nMuneribus non ira vetus concurrere cogit\nProductos: odere pares. Sic fatus, apertis\nInstruxit campis acies: quem blanda futuris\nDeceptura malis belli fortuna recepit.\nNam pepulit Varum campo, nudataque foeda\nTerga fuga, donec vetuerunt castra, cecidit.\nTristia sed postquam superati proelia Vari\nSunt audita Iubae: laetus, quod gloria belli\nSit rebus servata suis, rapit agmina furtim,\nObscuratque suam per iussa silentia famam,\nHoc solum metuens, incautus ab hoste timeri.\nMittitur, exigua qui proelia prima lacessat\nEliciatque manu, Numidis a rege secundus,\nUt sibi commissi simulator Sabura belli.\nIpse cava regni vires in valle retentat:\nAspidas ut Pharias cauda sollertior hostis\nLudit, et iratas incerta provocat umbra:\nObliquusque caput vanas serpentis in auras\nEffusae tuto comprendit guttura morsu\nLetiferam citra saniem: tunc irrita pestis\nExprimitur, faucesque fluunt pereunte veneno.\nFraudibus eventum dederat fortuna: feroxque,\nNon exploratis occulti viribus hostis,\nCurio nocturnum castris erumpere cogit\nIgnotisque equitem late discurrere campis.\nIpse sub aurorae primos excedere motus\nSigna iubet castris, multum frustraque rogatus\nUt Libycas metuat fraudes, infectaque semper\nPunica bella dolis. Leti fortuna propinqui\nTradiderat fatis iuvenem: bellumque trahebat\nAuctorem civile suum. Super ardua ducit\nSaxa, super cautes, abrupto limite, signa:\nCum procul e summis conspecti collibus hostes\nFraude sua cessere parum, dum colle relicto\nEffusam patulis aciem committeret arvis.\nIlle, fugam credens, simulatae nescius artis,\nUt victor, medios aciem proiecit in agros.\ntunc primum patuere doli, Numidaeque fugaces\nUndique completis clauserunt montibus agmen.\nObstupuit dux ipse simul, perituraque turba.\nNon timidi petiere fugam, non proelia fortes:\nQuippe ubi non sonipes motus clangore tubarum\nSaxa quatit pulsu, rigidos vexantia frenos\nOra terens, spargitque iubas, et subrigit aures,\nIncertoque pedum pugnat non stare tumultu.\nFessa iacet cervix. Fumant sudoribus artus,\nOraque proiecta squalent arentia lingua:\nPectora rauca gemunt, quae creber anhelitus urguet:\nEt defecta gravis longe trahit ilia pulsus:\nSiccaque sanguineis durescit spuma lupatis.\nIamque gradum neque verberibus stimulisque coacti,\nNec quamvis crebris iussi calcaribus addunt.\nVulneribus coguntur equi. Nec profuit ulli\nCornipedis rupisse moras: neque enim impetus illis\nIncursusque fuit: tantum profertur ad hostes,\nEt spatium iaculis oblato vulnere donat.\nAt vagus Afer equos ut primum emisit in agmen,\nTunc campi tremuere sono: terraque soluta,\nQuantus Bistonio torquetur turbine, pulvis\nAera nube sua texit, traxitque tenebras.\nUt vero in pedites fatum miserabile belli\nIncubuit, nullo dubii discrimine Martis\nAncipites steterunt casus, sed tempora pugnae\nMors tenuit. Neque enim licuit procurrere contra,\nEt miscere manus. Sic undique septa iuventus\nCominus obliquis et rectis eminus hastis\nObruitur: non vulneribus nec sanguine, solum\nTelorum nimbo peritura, ac pondere ferri.\nErgo acies tantae parum spissantur in orbem:\nAc, si quis metuens medium correpsit in agmen,\nVix impune suos inter convertitur enses:\nDensaturque globus, quantum pede prima relato\nConstrinxit gyros acies. Non arma movendi\nIam locus est pressis: stipataque membra teruntur:\nFrangitur armatum colliso pectore pectus.\nNon tam laeta tulit victor spectacula Maurus,\nQuam fortuna dabat: fluvios non ille cruoris,\nMembrorumque videt lapsum, et ferientia terram\nCorpora: compressum turba stetit omne cadaver.\nExcitet invisas dirae Carthaginis umbras\nInferiis fortuna novis: ferat ista cruentus\nHannibal et Poeni tam dira piacula manes.\nRomanam, superi, Libyca tellure ruinam\nPompeio prodesse nefas, votisque senatus.\nAfrica nos potius vincat sibi. Curio fusas\nUt vidit campis acies, et cernere tantas\nPermisit clades compressus sanguine pulvis,\nNon tulit adflictis animam producere rebus,\nAut sperare fugam: ceciditque in strage suorum,\nImpiger ad letum, et fortis virtute coacta.\nQuid nunc rostra tibi prosunt turbata, forumque,\nUnde tribunicia plebeius signifer arte\nArma dabas populis? quid prodita iura senatus.\nEt gener atque socer bello concurrere iussi?\nAnte iaces, quam dira duces Pharsalia confert,\nSpectandumque tibi bellum civile negatum est.\nHas urbi miserae vestro de sanguine poenas\nNempe datis? luitis iugulo sic arma, potentes?\nFelix Roma quidem, civesque habitura beatos,\nSi libertatis superis tam cura placeret,\nQuam vindicta placet. Libycas, en, nobile corpus,\nPascit aves nullo contectus Curio busto.\nAt tibi nos (quando non proderit ista silere,\nA quibus omne aevi senium sua fama repellit,)\nDigna damus, iuvenis, meritae praeconia vitae.\nHaud alium tanta civem tulit indole Roma,\nAut cui plus leges deberent recta sequenti.\nPerdita tunc urbi nocuerunt saecula, postquam\nAmbitus, et luxus, et opum metuenda facultas\nTransverso mentem dubiam torrente tulerunt:\nMomentumque fuit mutatus Curio rerum,\nGallorum captus spoliis, et Caesaris auro.\nIus licet in iugulos nostros sibi fecerit ense\nSulla potens, Mariusque ferox, et Cinna cruentus,\nCaesareaeque domus series: cui tanta potestas\nConcessa est? Emere omnes, hic vendidit urbem.\nSic alterna duces bellorum vulnera passos\nIn Macetum terras, miscens adversa secundis,\nServavit fortuna pares. Iam sparserat Aemo\nBruma nives, gelidoque cadens Atlantis Olympo:\nInstabatque dies, qui dat nova nomina fastis,\nQuique colit primus ducentem tempora Ianum.\nDum tamen emeriti remanet pars ultima iuris,\nConsul uterque vagos belli per munia Patres\nElicit Epirum. Peregrina ac sordida sedes\nRomanos cepit proceres: secretaque rerum\nHospes in externis audivit curia tectis.\nNam quis castra vocet tot strictas iure secures,\nTot fasces? Docuit populos venerabilis ordo,\nNon Magni partes, sed Magnum in partibus esse.\nUt primum moestum tenuere silentia coetum,\nLentulus excelsa sublimis sede profatur:\nIndole si dignum Latia, si sanguine prisco\nRobur inest animis, non qua tellure coacti,\nQuamque procul tectis captae sedeamus ab urbis,\nCernite: sed vestrae faciem cognoscite turbae:\nCunctaque iussuri, primum hoc decernite, Patres,\nQuod regnis populisque liquet, nos esse senatum.\nNam, vel Hyperboreae plaustrum glaciale sub ursae,\nVel plaga qua torrens claususque vaporibus axis\nNec patitur noctes nec iniquos crescere soles,\nSi fortuna ferat, rerum nos summa sequetur,\nImperiumque comes. Tarpeia sede perusta\nGallorum facibus, Veiosque habitante Camillo,\nIllic Roma fuit. Non umquam perdidit ordo\nMutato sua iura solo. Moerentia tecta\nCaesar habet, vacuasque domos, legesque silentes,\nClausaque iustitio tristi fora. Curia solos\nIlla videt Patres, plena quos urbe fugavit.\nOrdine de tanto quisquis non exsulat, hic est.\nIgnaros scelerum, longaque in pace quietos\nBellorum primus sparsi furor: omnia rursus\nMembra loco redeunt. En, totis viribus orbis\nHesperiam pensant superi: iacet hostis in undis\nObrutus Illyricis: Libyae squalentibus arvis\nCurio Caesarei cecidit pars magna senatus.\nTollite signa, duces: fatorum impellite cursum:\nSpem vestram praestate deis fortunaque tantos\nDet nobis animos, quantos fugientibus hostem\nCaussa dabat. Nostrum exhausto ius clauditur anno:\nVos, quorum finem non est sensura potestas,\nConsulite in medium, Patres, Magnumque iubete\nEsse ducem. Laeto nomen clamore senatus\nExcipit: et Magno fatum patriaeque suumque\nImposuit. Tunc in reges populosque merentes\nSparsus honos, pelagique potens Phoebeia donis\nExornata Rhodos, gelidique inculta iuventus\nTaygeti: fama veteres laudantur Athenae:\nMassiliaeque suae donatur libera Phocis.\nTunc Sadalen, fortemque Cotyn, fidumque per arma\nDeiotarum, et gelidae dominum Rhasipolin orae\nCollaudant: Libyamque iubent auctore senatu\nSceptrifero parere Iubae. Pro tristia fata!\nEn tibi, non fidae gentis dignissime regno,\nFortunae, Ptolemaee, pudor, crimenque deorum,\nCingere Pellaeo pressos diademate crines\nPermissum. Saevum in populos puer accipis ensem:\nAtque utinam in populos! Donata est regia Lagi;\nAccessit Magni iugulus: regnumque sorori\nEreptum est, soceroque nefas. Iam turba soluto\nArma petit coetu. Quae cum populique ducesque\nCasibus incertis et caeca sorte pararent,\nSolus in ancipites metuit descendere Martis\nAppius eventus: finemque expromere rerum\nSollicitat superos, multosque obducta per annos\nDelphica fatidici reserat penetralia Phoebi.\nHesperio tantum, quantum submotus Eoo\nCardine, Parnasus gemino petit aethera colle,\nMons Phoebo Bromioque sacer cui numine mixto\nDelphica Thebanae referunt trieterica Bacchae.\nHoc solum fluctu terras mergente cacumen\nEmicuit, pontoque fuit discrimen et astris.\nTu quoque vix summam seductus ab aequore rupem\nExtuleras, unoque iugo, Parnase, latebas.\nUltor ibi expulsae, premeret cum viscera partus,\nMatris, adhuc rudibus Paean Pythona sagittis\nExplicuit, cum regna Themis tripodasque teneret.\nUt vidit Paean vastos telluris hiatus\nDivinam spirare fidem, ventosque loquaces\nExhalare solum, sacris se condidit antris,\nIncubuitque adyto, vates ibi factus Apollo.\nQuis latet hic superum? quod numen ab aethere pressum\nDignatur caecas inclusum habitare cavernas?\nQuis terram coeli patitur deus, omnia cursus\nAeterni secreta tenens, mundique futuri\nConscius, ac populis sese proferre paratus,\nContactusque ferens hominum, magnusque potensque,\nSive canit fatum, seu, quod iubet ille canendo,\nFit fatum? Forsan terris inserta regendis,\nAere libratum vacuo quae sustinet orbem,\nTotius pars magna Iovis, Cirrhaea per antra\nExit, et aetherio trahitur connexa Tonanti.\nHoc ubi virgineo conceptum est pectore numen,\nHumanam feriens animam sonat, oraque vatis\nSolvit, ceu Siculus flammis urgentibus Aetnam\nUndat apex: Campana fremens ceu saxa vaporat\nConditus Inarimes aeterna mole Typhoeus.\nHoc tamen expositum cunctis nullique negatum\nNumen ab humani solum se labe furoris\nVindicat. Haud illic tacito mala vota susurro\nConcipiunt. Nam, fixa canens mutandaque nulli,\nMortales optare vetat: iustisque benignus\nSaepe dedit sedem totas mutantibus urbes,\nUt Tyriis: dedit ille minas impellere belli,\nUt Salaminiacum meminit mare: sustulit iras\nTelluris sterilis, monstrato fine: resolvit\nAera tabificum. Non ullo saecula dono\nNostra carent maiore deum, quam Delphica sedes\nQuod siluit, postquam rege timuere futura,\nEt superos vetuere loqui. Nec, voce negata,\nCirrhaeae moerent vates; templique fruuntur\nIustitio. Nam si qua deus sub pectora venit,\nNuminis aut poena est mors immatura recepti,\nAut pretium: quippe stimulo fluctuque furoris\nCompages humana labat, pulsusque deorum\nConcutiunt fragiles animas. Sic tempore longo\nImmotos tripodas vastaeque silentia rupis\nAppius Hesperii scrutator ad ultima fati\nSollicitat. Iussus sedes laxare verendas\nAntistes, pavidamque deis immittere vatem,\nCastalios circum latices nemorumque recessus\nPhemonoen errore vagam curisque vacantem\nCorripuit, cogitque fores irrumpere templi.\nLimine terrifico metuens consistere Phoebas,\nAbsterrere ducem noscendi ardore futura\nCassa fraude parat. Quid spes, ait, improba veri\nTe, Romane, trahit? Muto Parnasus hiatu\nConticuit, pressitque deum: seu spiritus istas\nDestitit fauces, mundique in devia versum\nDuxit iter: seu, barbarica cum lampade Python\nArsit, in immensas oneres abiere cavernas,\nEt Phoebi tenuere viam: seu sponte deorum\nCirrha silet, fatique sat est arcana futuri\nCarmine longaevae vobis commissa Sibyllae:\nSeu Paean, solitus templis arcere nocentes,\nOra quibus solvat, nostro non invenit aevo.\nVirginei patuere doli, fecitque negatis\nNuminibus metus ipse fidem. Tum torta priores\nStringit vitta comas, crinesque in terga solutos\nCandida Phocaica complectitur infula lauro.\nHaerentem dubiamque premens in templa sacerdos\nImpulit. Illa, pavens adyti penetrale remoti\nFatidicum, prima templorum in parte resistit,\nAtque, deum simulans, sub pectore ficta quieto\nVerba refert, nullo confusae murmure vocis\nInstinctam sacro mentem testata furore,\nHaud aeque laesura ducem, cui falsa canebat,\nQuam tripodas, Phoebique fidem. Non rupta trementi\nVerba sono, nec vox antri complere capacis\nSufficiens spatium, nulloque horrore comarum\nExcussae laurus, immotaque culmina templi,\nSecurumque nemus, veritam se credere Phoebo\nProdiderant. Sentit tripodas cessare, furensque\nAppius: Et nobis meritas dabis, impia, poenas,\nEt superis, quos fingis, ait, nisi mergeris antris,\nDeque orbis trepidi tanto consulta tumultu\nDesinis ipsa loqui. Tandem conterrita virgo\nConfugit ad tripodas, vastisque abducta cavernis\nHaesit, et insueto concepit pectore numen,\nQuod non exhaustae per tot iam saecula rupis\nSpiritus ingessit vati: tandemque potitus\nPectore Cirrhaeo, non umquam plenior artus\nPhoebados irrupit Paean: mentemque priorem\nExpulit, atque hominem toto sibi cedere iussit\nPectore. Bacchatur demens aliena per antrum\nColla ferens, vittasque dei Phoebeaque serta\nErectis discussa comis, per inania templi\nAncipiti cervice rotat, spargitque vaganti\nObstantes tripodas, magnoque exaestuat igne,\nIratum te, Phoebe, ferens. Nec verbere solo\nUteris et stimulis, flammasque in viscera mergis:\nAccipit et fraenos: nec tantum prodere vati,\nQuantum scire, licet. Venit aetas omnis in unam\nCongeriem: miserumque premunt tot saecula pectus.\nTanta patet rerum series, atque omne futurum\nNititur in lucem: vocemque petentia fata\nLuctantur: non prima dies, non ultima mundi,\nNon modus Oceani, numerus non deerat arenae.\nTalis in Euboico vates Cumana recessu,\nIndignata suum multis servire furorem\nGentibus, ex tanta fatorum strage superba\nExcerpsit Romana manu. Sic plena laborat\nPhemonoe Phoebo, dum te, consultor operti\nCastalia tellure dei, vix invenit, Appi,\nInter fata diu quaerens tam magna latentem.\nSpumea tunc primum rabies vesana per ora\nEffluit, et gemitus, et anhelo clara meatu\nMurmura: tunc moestus vastis ululatus in antris,\nExtremaeque sonant, domita iam virgine, voces:\nEffugis ingentes, tanti discriminis expers,\nBellorum, o Romane, minas: solusque quietem\nEuboici vasta lateris convalle tenebis.\nCaetera suppressit, faucesque obstruxit Apollo.\nCustodes tripodes fatorum, arcanaque mundi,\nTuque potens veri Paean, nullumque futuri\nA superis celate diem, suprema ruentis\nImperii, caesosque duces, et funera regum,\nEt tot in Hesperio collapsas sanguine gentes\nCur aperire times? An nondum numina tantum\nDecrevere nefas? et adhuc dubitantibus astris\nPompeii damnare caput, tot fata tenentur?\nVindicis an gladii facinus, poenasque furoris,\nRegnaque ad ultores iterum redeuntia Brutos,\nUt peragat fortuna, taces? Tunc pectore vatis\nImpactae cessere fores, expulsaque templis\nProsiluit. Perstat rabies; nec cuncta locutae,\nQuem non emisit, superest deus. Illa feroces\nTorquet adhuc oculos, totoque vagantia coelo\nLumina, nunc vultu pavido, nunc torva minaci:\nStat numquam facies: rubor igneus inficit ora,\nLiventesque genas: nec, qui solet esse timenti,\nTerribilis sed pallor inest: nec fessa quiescunt\nCorda; sed, ut tumidus Boreae post flamina pontus\nRauca gemit, sic muta levant suspiria vatem.\nDumque a luce sacra, qua vidit fata, refertur\nAd vulgare iubar, mediae venere tenebrae.\nImmisit Stygiam Paean in viscera Lethen,\nQuae raperet secreta deum. Tunc pectore verum\nFugit, et ad Phoebi tripodas rediere futura:\nVixque refecta cadit. Nec te vicinia leti\nTerritat, ambiguis frustratum sortibus, Appi:\nIure sed incerto mundi, subsidere regnum\nChalcidos Euboicae, vana spe rapte, parabas.\nHeu demens, nullum belli sentire fragorem,\nTot mundi caruisse malis, praestare deorum\nExcepta quis morte potest? Secreta tenebis\nLitoris Euboici, memorando condite busto,\nQua maris angustat fauces saxosa Carystos,\nEt tumidis infesta colit qua numina Rhamnus,\nArctatus rapida fervet qua gurgite pontus,\nEuripusque trahit, cursum mutantibus undis,\nChalcidicas puppes ad iniquam classibus Aulim.\nInterea domitis Caesar remeabat Iberis,\nVictrices aquilas alium laturus in orbem:\nCum prope fatorum tantos per prospera cursus\nAvertere dei. Nullo nam Marte subactus,\nIntra castrorum timuit tentoria ductor\nPerdere successus scelerum: cum paene fideles\nPer tot bella manus, satiatae sanguine, tandem\nDestituere ducem: seu moesto classica paullum\nIntermissa sono, claususque et frigidus ensis\nExpulerat belli furias: seu praemia miles\nDum maiora petit, damnat caussamque ducemque,\nEt scelere imbutos etiamnunc venditat enses.\nHaud magis expertus discrimine Caesar in ullo est,\nQuam non e stabili, tremulo sed culmine cuncta\nDespiceret, staretque super titubantia fultus:\nTot raptis truncus manibus, gladioque relictus\nPaene suo, qui tot gentes in bella trahebat,\nScit non esse ducis strictos, sed militis, enses.\nNon pavidum iam murmur erat, nec pectore tecto\nIra latens: nam quae dubias constringere mentes\nCaussa solet, dum quisque pavet, quibus ipse timori est,\nSeque putat solum regnorum iniusta gravari,\nHaud retinet. Quippe ipsa metus exsolverat audax\nTurba suos. Quidquid multis peccatur, inultum est.\nEffudere minas: Liceat discedere, Caesar,\nA rabie scelerum. Quaeris terraque marique\nHis ferrum iugulis, animasque effundere viles\nQuolibet hoste paras. Partem tibi Gallia nostri\nEripuit: partem duris Hispania bellis:\nPars iacet Hesperia: totoque exercitus orbe\nTe vincente perit. Terris fudisse cruorem\nQuid iuvat Arctois, Rhodano Rhenoque subactis?\nTot mihi pro bellis bellum civile dedisti.\nCepimus expulso patriae cum tecta senatu,\nQuos hominum, vel quos licuit spoliare deorum?\nImus in omne nefas, manibus ferroque nocentes,\nPaupertate pii. Finis quis quaeritur armis?\nQuid satis est, si Roma parum? Iam respice canos,\nInvalidasque manus, et inanes cerne lacertos.\nUsus abit vitae, bellis consumsimus aevum:\nAd mortem dimitte senes. En, improba vota!\nNon duro liceat morientia cespite membra\nPonere, non anima glebam fugiente ferire,\nAtque oculos morti clausuram quaerere dextram\nConiugis illabi lacrimis, unique paratum\nScire rogum. Liceat morbis finire senectam.\nSit praeter gladios aliquod sub Caesare fatum.\nQuid, velut ignaros ad quae portenta paremur,\nSpe trahis? Usque adeo soli civilibus armis\nNescimus cuius sceleris sit maxima merces?\nNil actum est bellis, si nondum comperit, istas\nOmnia posse manus. Nec fas nec vincula iuris\nHoc audere vetant. Rheni mihi Caesar in undis\nDux erat, hic socius. Facinus quos inquinat, aequat.\nAdde, quod ingrato meritorum iudice virtus\nNostra perit. Quidquid gerimus, fortuna vocatur.\nNos fatum sciat esse suum. Licet omne deorum\nObsequium speres: irato milite, Caesar,\nPax erit. Haec fatus, totis discurrere castris\nCoeperat, infestoque ducem deposcere vultu.\nSic eat, o superi! quando pietasque fidesque\nDestituunt, moresque malos sperare relictum est,\nFinem civili faciat discordia bello.\nQuem non ille ducem potuit terrere tumultus?\nFata sed in praeceps solitus demittere Caesar,\nFortunamque suam per summa pericula gaudens\nExercere, venit: nec, dum desaeviat ira,\nExpectat; medios properat tentare furores.\nNon illis urbes spoliandaque templa negasset,\nTarpeiamque Iovis sedem, matresque senatus,\nPassurasque infanda nurus. Vult omnia certe\nA se saeva peti, vult praemia Martis amari:\nMilitia indomiti tantum mens sana timetur.\nNon pudet heu, Caesar, soli tibi bella placere\nIam manibus damnata tuis? hos ante pigebit\nSanguinis? his ferri grave ins erit ipse per omne\nFasque nefasque rues Lassare, et disce sine armis\nPosse pati: liceat scelerum tibi ponere finem.\nSaeve, quid insequeris quid iam nolentibus instas?\nBellum te civile fugit. Stetit aggere fulti\nCespitis, intrepidus vultu, meruitque timeri\nNon metuens: atque haec ira dictante profatur:\nQui modo in absentem vultu dextraque furebas,\nMiles, habes nudum promtumque ad vulnera pectus.\nHic fuge, si belli finis placet, ense relicto.\nDetegit imbelles animos nil fortiter ausa\nSeditio, tantumque fugam meditata iuventus,\nAc ducis invicti rebus lassata secundis.\nVadite, meque meis ad bella relinquite fatis:\nInvenient haec arma manus, vobisque repulsis\nTot reddet Fortuna viros, quot tela vacabunt.\nAnne fugam Magni tanta cum classe sequuntur\nHesperiae gentes, nobis victoria turbam\nNon dabit, impulsi tantum quae praemia belli\nAuferat et, vestri rapta mercede laboris,\nLauriferos nullo comitetur vulnere currus?\nVos despecta, senes, exhaustaque sanguine turba\nCernetis nostros iam plebs Romana triumphos.\nCaesaris an cursus vestrae sentire putatis\nDamnum posse fugae? veluti, si cuncta minentur\nFlumina, quos miscent pelago, subducere fontes,\nNon magis ablatis umquam descenderet aequor,\nQuam nunc crescit, aquis. An vos momenta putatis\nUlla dedisse mihi? Numquam sic cura deorum\nSe premit, ut vestrae morti vestraeque saluti\nFata vacent. Procerum motus haec cuncta sequuntur.\nHumanum paucis vivit genus. Orbis Iberi\nHorror et Arctoi nostro sub nomine miles,\nPompeio certe fugeres duce. Fortis in armis\nCaesareis Labienus erat: nunc, transfuga vilis,\nCum duce praelato terras atque aequora lustrat.\nNec melior mihi vestra fides, si bella nec hoste\nNec duce me geritis. Quisquis mea signa relinquit,\nNec Pompeianis tradit sua partibus arma,\nHic numquam vult esse meus. Sunt ista profecto\nCurae castra deis, qui me committere tantis\nNon nisi mutato voluerunt milite bellis.\nHeu, quantum Fortuna humeris iam pondera fessis\nAmolitur onus! sperantes omnia dextras\nExarmare datur, quibus hic non sufficit orbis.\nIam certe mihi bella geram: discedite castris,\nTradite nostra viris ignavi signa Quirites.\nAt paucos, quibus haec rabies auctoribus arsit,\nNon Caesar, sed poena tenet. Procumbite terra,\nInfidumque caput feriendaque tendite colla.\nEt tu, quo solo stabunt iam robore castra,\nTiro rudis, specta poenas, et disce ferire,\nDisce mori. Tremuit saeva sub voce minantis\nVulgus iners: unumque caput tam magna iuventus\nPrivatum factura timet: velut ensibus ipsis\nImperet, invito moturus milite ferrum.\nIpse pavet, ne tela sibi dextraeque negentur\nAd scelus hoc Caesar: vicit patientia saevi\nSpem ducis, et iugulos, non tantum praestitit enses.\nNil magis, adsuetas sceleri quam perdere mentes,\nAtque perire timet; tam diro foederis ictu\nParta quies, poenaque redit placata iuventus.\nBrundusium decimis iubet hanc adtingere castris,\nEt cunctas revocare rates, quas avius Hydrus,\nAntiquusque Taras, secretaque litora Leucae,\nQuas recipit Salapina palus, et subdita Sipus\nMontibus: Ausoniam qua torquens frugifer oram,\nDalmatico Boreae, Calabroque obnoxius Austro\nAppulus Hadriacas exit Garganus in undas.\nIpse petit trepidam tutus sine milite Romam,\nIam doctam servire togae: populoque precanti\nScilicet indulgens, summum dictator honorem\nContigit, et laetos fecit se console fastos.\nNamque omnes voces, per quas iam tempore tanto\nMentimur dominis, haec primum reperit aetas,\nQua sibi ne ferri ius ullum Caesar abesset,\nAusonias voluit gladiis miscere secures.\nAddidit et fasces aquilis, et nomen inane\nImperii rapiens, signavit tempora digna\nMoesta nota. Nam quo melius Pharsalicus annus\nConsule notus erit? Fingit solemnis Campus,\nEt non admissae dirimit suffragia plebis,\nDecantatque tribus, et vana versat in urna.\nNec coelum servare licet: tonat augure surdo,\nEt laetae iurantur aves, bubone sinistro.\nInde perit primum quondam veneranda potestas\nIuris inops: careat tantum ne nomine tempus,\nMenstruus in fastos distinguit saecula consul.\nNec non Iliacae numen quod praesidet Albae,\nHaud meritum Latio sollemnia sacra subacto,\nVidit flammifera confectas nocte Latinas.\nInde rapit cursus, et, quae piger Appulus arva\nDeseruit rastris, et inerti tradidit herbae,\nOcior et coeli flammis et tigride foeta\nTranscurrit; curvique tenens Minoia tecta\nBrundusii, clausas ventis brumalibus undas\nInvenit, et pavidas hiberno sidere classes.\nTurpe duci visum, rapiendi tempora belli\nIn segnes exisse moras, portuque teneri,\nDum pateat tutum vel non felicibus aequor.\nExpertes animos pelagi sic robore complet:\nFortius hiberni flatus, coelumque fretumque\nCum cepere, tenent, quam quos incumbere certos\nPerfida nubiferi vetat inconstantia veris.\nNec maris anfractus lustrandaque litora nobis,\nSed recti fluctus soloque Aquilone secandi.\nHic utinam summi curvet carchesia mali,\nIncumbatque furens, et Graia ad moenia perflet,\nNe Pompeiani Phaeacum e litore toto\nLanguida iactatis comprendant carbasa remis:\nRumpite, quae retinent felices vincula proras.\nIamdudum nubes et saevas perdimus undas.\nSidera prima poli, Phoebo labente sub undas,\nExierant, et luna suas iam fecerat umbras,\nCum pariter solvere rates, totosque rudentes\nLaxavere sinus: et flexo navita cornu\nObliquat laevo pede carbasa, summaque pandens\nSuppara velorum perituras colligit auras.\nUt primum levior propellere lintea ventus\nIncipit, exiguumque tument, mox reddita malo\nIn mediam cecidere ratem: terraque relicta,\nNon valet ipsa sequi puppes, quae vexerat aura.\nAequora lenta iacent, alto torpore ligata.\nPigrius immotis haesere paludibus undae.\nSic stat iners Scythicas adstringens Bosporus undas,\nCum, glacie retinente, fretum non impulit Ister,\nImmensumque gelu tegitur mare: comprimit unda,\nDeprendit quascunque rates: nec pervia velis\nAequora frangit eques, fluctuque latente sonantem\nOrbita migrantis scindit Maeotida Bessi.\nSaeva quies pelagi, moestoque ignava profundo\nStagna iacentis aquae: veluti deserta rigente\nAequora natura cessant, pontusque vetustas\nOblitus servare vices, non commeat aestu,\nNon horrore tremit, non solis imagine vibrat\nCasibus innumeris fixae patuere carinae,\nIllinc infestae classes et inertia tonsis\nAequora moturae; gravis hinc languore profundi\nObsessis ventura fames. Nova vota timori\nSunt inventa novo, fluctus nimiasque precari\nVentorum vires, dum se torpentibus unda\nExcutiat stagnis, et sit mare. Nubila nusquam\nUndarumque minae: coelo languente fretoque,\nNaufragii spes omnis abit. Sed nocte fugata,\nLaesum nube dies iubar extulit, imaque sensim\nConcussit pelagi, movitque Ceraunia nautis.\nInde rapi coepere rates, atque aequora classem\nCurva sequi, quae iam vento fluctuque secundo\nLapsa Palaestinas uncis confixit arenas.\nPrima duces vidit iunctis consistere castris\nTellus, quam volucer Genusus, quam mollior Apsus\nCircueunt ripis. Apso gestare carinas\nCaussa palus, leni quam fallens egerit unda.\nAt Genusum nunc sole nives, nunc imbre solutae\nPraecipitant: neuter longo se gurgite lassat,\nSed minimum terrae, vicino litore, novit.\nHoc fortuna loco tantae duo nomina famae\nComposuit: miserique fuit spes irrita mundi\nPosse duces parva campi statione diremtos\nAdmotum damnare nefas. Nam cernere vultus\nEt voces audire datur: multosque per annos\nDilectus tibi, Magne, socer, post pignera tanta\nSanguinis, infausti sobolem mortemque nepotis,\nTe nisi Niliaca propias non vidit arena.\nCaesaris adtonitam miscenda ad proelia mentem\nFerre moras scelerum partes iussere relictae.\nDuctor erat cunctis audax Antonius armis,\nIam tunc civili meditatus Leucada bello.\nIllum saepe minis Caesar precibusque morantem\nEvocat: O mundi tantorum caussa malorum,\nQuid superos et fata tenes? Sunt cetera cursu\nActa meo: summam rapti per prospera belli\nTe poscit Fortuna manum. Num rupta vadosis\nSyrtibus incerto Libye nos dividit aestu?\nNumquid inexperto tua credimus arma profundo,\nInque novos traheris casus? Ignave, venire\nTe Caesar, non ire, iubet. Prior ipse per hostes\nPercussi medias alieni iuris arenas.\nTui mea castra times? Pereuntia tempora fati\nConqueror: in ventos impendo vota, fretumque.\nNe retine dubium cupientes ire per aequor:\nSi bene nota mihi est, ad Caesaris arma iuventus\nNaufragio venisse volet. Iam voce doloris\nUtendum est: non ex aequo divisimus orbem.\nEpirum Caesarque tenet totusque senatus:\nAusoniam tu solus habes. His terque quaterque\nVocibus excitum postquam cessare videbat,\nDum se deesse deis, ac non sibi numina, credit,\nSponte per incautas audet tentare tenebras,\nQuod iussi timuere, fretum, temeraria prono\nExpertus cessisse deo: fluctusque verendos\nClassibus, exigua sperat superare carina.\nSolverat armorum fessas nox languida curas:\nParta quies miseris, in quorum pectora somno\nDat vires fortuna minor. Iam castra silebant;\nTertia iam vigiles commoverat hora secundos:\nCaesar sollicito per vasta silentia gressu\nVix famulis audenda parat: cunctisque relictis,\nSola placet Fortuna comes. Tentoria postquam\nEgressus, vigilum somno cedentis membra\nTranssiluit, questus tacite quod fallere posset.\nLitora curva legit, primisque invenit in undis\nRupibus exesis haerentem fune carinam.\nRectorem dominumque ratis secura tenebat\nHaud procul inde domus, non ullo robore fulta,\nSed sterili iunco cannaque intexta palustri,\nEt latus inversa nudum munita phaselo.\nHaec Caesar bis terque manu quassantia tectum\nLimina commovit. Molli consurgit Amyclas,\nQuem dabat alga, toro. Quisnam mea nafragus, inquit,\nTecta petit? aut quem nostrae Fortuna coegit\nAuxilium sperare casae? Sic fatus, ab alto\nAggere iam tepidae sublato fune favillae,\nScintillam tenuem commotos pavit in ignes;\nSecurus belli: praedam civilibus armis\nScit non esse casas. O vitae tuta facultas\nPauperis, angustique lares! o munera nondum\nIntellecta deum! quibus hoc contingere templis\nAut potuit muris, nullo trepidare tumultu,\nCaesarea pulsante manu? Tum poste recluso,\nDux ait: Exspecta votis maiora modestis,\nSpesque tuas laxa, iuvenis. Si iussa secutus\nMe vehis Hesperiam, non ultra cuncta carinae\nDebebis, manibusque inopem duxisse senectam.\nNe cessa praebere deo tua fata, volenti\nAngustos opibus subitis implere Penates.\nSic fatur: quamquam plebeio tectus amictu,\nIndocilis privata loqui. Tum pauper Amyclas:\nMulta quidem prohibent nocturno credere ponto.\nNam sol non rutilas deduxit in aequora nubes\nConcordesque tulit radios: Noton altera Phoebi,\nAltera pars Borean diducta luce vocabat.\nOrbe quoque exhaustus medio languensque recessit,\nSpectantes oculos infirmo lumine passus.\nLunaque non gracili surrexit lucida cornu,\nAut orbis medii puros exesa recessus:\nNec duxit recto tenuata cacumina cornu,\nVentorumque nota rubuit: tum lurida pallens\nOra tulit, vultu sub nubem tristis ituro.\nSed mihi nec motus nemorum, nec litoris ictus,\nNec placet incertus, qui provocat aequora, Delphin:\nAut siccum quod mergus amat: quodque ausa volare\nArdea sublimis pennae confisa natanti:\nQuodque caput spargens undis, velut occupet imbrem,\nInstabili gressu metitur litora cornix.\nSed si magnarum poscunt discrimina rerum,\nHaud dubitem praebere manus. Vel litora tangam\nIussa, vel hoc potius pelagus flatusque negabunt.\nHaec fatus, solvensque ratem, dat carbasa ventis:\nAd quorum motus non solum lapsa per altum\nAera dispersos traxere cadentia sulcos\nSidera: sed summis etiam quae fixa tenentur\nAstra polis, sunt visa quati. Niger inficit horror\nTerga maris: longo per multa volumina tractu\nAestuat unda minax, flatusque incerta futuri:\nTurbida testantur conceptos aequora ventos.\nTunc rector trepidae fatur ratis: Adspice, saevum\nQuanta paret pelagus. Zephyros intendat, an Euros,\nIncertum est. Puppim dubius ferit undique pontus.\nNubibus et coelo Notus est: si murmura ponti\nConsulimus, Cori verrunt mare. Gurgite tanto,\nNec ratis Hesperias tanget, nec naufragus oras.\nDesperare viam et vetitos convertere cursus,\nSola salus. Liceat vexata litora puppe\nPrendere, ne longe nimium sit proxima tellus.\nFisus cuncta sibi cessura pericula Caesar,\nSperne minas, inquit, pelagi, ventoque furenti\nTrade sinum. Italiam si coelo auctore recusas,\nMe pete. Sola tibi caussa haec est iusta timoris,\nVectorem non nosse tuum; quem numina numquam\nDestituunt, de quo male tunc Fortuna meretur,\nCum post vota venit. Medias perrumpe procellas,\nTutela secure mea. Coeli iste fretique,\nNon puppis nostrae labor est: hanc Caesare pressam\nA fluctu defendet onus. Ne longa furori\nVentorum saevo dubitur mora: proderit undis\nIsta ratis. Ne flecte manus: fuge proxima velis\nLitora: tum Calabro portu te crede potitum,\nCum iam non poterit puppi nostraeque saluti\nAltera terra dari Quid tanta strage paretur,\nIgnoras? Quaerit pelagi coelique tumultu\nAvulsit laceros, percussa puppe, rudentes\nTurbo rapax, fragilemque super volitantia malum\nVela tulit: sonuit victis compagibus alnus.\nInde ruunt toto congesta pericula mundo.\nPrimus ab Oceano caput exeris Atlanteo,\nCore, movens aestus: iam te tollente furebat\nPontus, et in scopulos totas erexerat undas.\nOccurrit gelidus Boreas, pelagusque retundit:\nEt dubium pendet, vento cui pareat, aequor.\nSed Scythici vicit rabies Aquilonis, et undas\nTorsit, et abstrusas penitus vada fecit arenas.\nNec perfert pontum Boreas ad saxa, suumque\nIn fluctus Cori frangit mare: motaque possunt\nAequora subductis etiam concurrere ventis.\nNon Euri cessasse minas, non imbribus atrum\nAeolii iacuisse Notum sub carcere saxi\nCrediderim: cunctos solita de parte ruentes\nDefendisse suas violento turbine terras;\nSic pelagus mansisse loco. Non parva procellis\nAequora rapta ferunt: Aegeas transit in undas\nTyrrhenum: sonat Ionio vagus Hadria ponto.\nAh quoties frustra pulsatos aequore montes\nObruit illa dies! quam celsa cacumina pessum\nTellus victa dedit! Non illo litore surgunt\nTam validi fluctus, alioque ex orbe voluti\nA magno venere mari, mundumque coercens\nMonstriferos agit unda sinus. Sic rector Olympi\nCuspide fraterna lassatum in saecula fulmen\nAdiuvit, regnoque accessit terra secundo,\nCum mare convolvit gentes, cum litora Tethys\nNoluit ulla pati, coelo contenta teneri.\nNunc quoque tanta maris moles crevisset in astra,\nNi superum rector pressisset nubibus undas.\nNon coeli nox illa fuit: latet obsitus aer\nInfernae pallore domus, nimbisque gravatus\nDeprimitur, fluctusque in nubibus accipit imbrem.\nLux etiam metuenda perit, nec fulgura currunt\nClara, sed obscurum nimbosus dissilit aer.\nTunc superum convexa fremunt, atque arduus axis\nInsonuit, motaque poli compage laborant\nExtimuit natura chaos: rupisse videntur\nConcordes elementa moras, rursusque redire\nNox manes mixtura deis. Spes una salutis,\nQuod tanta mundi nondum periere ruina.\nQuantum Leucadio placidus de vertice pontus\nDespicitum; tantum nautae videre trementes\nFluctibus e summis praeceps mare: quumque tumentes\nRursus hiant undae, vix eminet aequore malus.\nNubila tanguntur velis, et terra carina.\nNam pelagus, qua parte sedet, non celat arenas:\nExhaustum in tumulos, omnisque in fluctibus unda est.\nArtis opem vicere metus: nescitque magister,\nQuam frangat, cui cedat aquae. Discordia ponti\nSuccurrit miseris, fluctusque evertere puppim\nNon valet in fluctus: victum latus unda repellens\nErigit, atque omni surgit ratis ardua vento.\nNon humilem Sasona vadis, non litora curvae\nThessaliae saxosa pavent, oraeque malignos\nAmbraciae portus: scopulosa Ceraunia nautae\nSumma timent. Credit iam digna pericula Caesar\nFatis esse suis. Tantusne evertere, dixit,\nMe superis labor est: parva quem puppe sedentem\nTam magno petiere mari? Si gloria leti\nEst pelago donata mei, bellisque negamur;\nIntrepidus, quamcunque datis mihi numina, mortem\nAccipiam. Licet ingentes abruperit actus\nFestinata dies fatis; sat magna peregi.\nArctoas domui gentes: inimica subegi\nArma metu: vidit Magnum mihi Roma secundum.\nIussa plebe tuli fasces per bella negatos.\nNulla meis aberit titulis Romana potestas.\nNesciet hoc quisquam, nisi tu, quae sola meorum\nConscia votorum es, me, quamvis plenus honorum\nEt dictator eam Stygias et consul ad umbras,\nPrivatum, Fortuna, mori. Mihi funere nullo\nEst opus, o superi: lacerum retinete cadaver\nFluctibus in mediis: desint mihi busta rogusque,\nDum metuar semper, terraque exspecter ab omni.\nHaec fatum decimus, dictu mirabile, fluctus\nInvalida cum puppe levat: nec rursus ab alto\nAggere deiecit pelagi, sed pertulit unda,\nScruposisque angusta vacant ubi litora saxis,\nImposuit terrae. Pariter tot regna, tot urbes\nFortunamque suam, tacta tellure, recepit.\nSed non tam remeans Caesar iam luce propinqua,\nQuam tacita sua castra fuga comitesque fefellit.\nCircumfusa duci flevit, gemituque suorum\nEt non ingratis incessit turba querelis:\nQuo te, dure, tulit virtus temeraria, Caesar?\nAut quae nos viles animas in fata relinquens,\nInvitis spargenda dabas tua membra procellis?\nCum tot in hac anima populorum vita salusque\nPendeat, et tantus caput hoc sibi fecerit orbis,\nSaevitia est voluisse mori. Nullusne tuorum\nEmeruit comitum, fatis non posse superstes\nEsse tuis? Cum te raperet mare, corpora segnis\nNostra sopor tenuit. Pudet, heu! Tibi caussa petendae\nHaec fuit Hesperiae: visum est, committere quemquam\nTam saevo, crudele, mari. Sors ultima rerum\nIn dubios casus et prona pericula mortis\nPraecipitare solet. Mundi iam summa tenentem\nPermisisse mari! Tantum quid numina lassas?\nSufficit ad belli summam favor iste laborque\nFortunae, quod te nostris impegit arenis?\nHine usus placuere deum, non rector ut orbis,\nNec dominus rerum, sed felix naufragus esses?\nTalia iactantes, discussa nocte serenus\nOppressit cum sole dies, fessumque tumentes\nComposuit pelagus, ventis patientibus, undas.\nNec non Hesperii lassatum fluctibus aequor\nUt videre duces, purumque insurgere coelo\nFracturum pelagus Borean, solvere carinas,\nQuas ventus ductaeque pari moderamine dextrae\nPermixtas habuere diu: latumque per aequor,\nUt terrestre, coit, consertis puppibus, agmen.\nSed nox saeva modum venti velique tenorem\nEripuit nautis, excussitque ordine puppes.\nStrymona sic gelidum, bruma pellente, relinquunt\nPoturae te, Nile, grues, primoque volatu\nEffingunt varias, casu monstrante, figuras.\nMox ubi percussit tensas Notus altior alas,\nConfusos temere immixtae glomerantur in orbes,\nEt turbata perit dispersis littera pennis.\nCum primum redeunte die violentior aer\nPuppibus incubuit, Phoebeo concitus ortu,\nPraetereunt frustra tentati litora Lissi,\nNymphaeumque tenent. Nudas Aquilonibus undas\nSuccedens Boreae iam portum fecerat Auster.\nUndique collatis in robur Caesaris armis,\nSumma videns duri Magnus discrimina Martis\nIam castris instare suis, seponere tutum\nConiugii decrevit onus, Lesboque remotam\nTe procul a saevi strepitu, Cornelia, belli\nOcculere. Heu quantum mentes dominatur in aequas\nIusta Venus! Dubium trepidumque ad proelia, Magne,\nTe quoque fecit amor: quod nolles stare sub ictu\nFortunae, quo mundus erat Romanaque fata,\nConiux sola fuit. Mentem iam verba paratam\nDestituunt, blandaeque iuvat ventura trahentem\nIndulgere morae, et tempus subducere fatis.\nNocte sub extrema, pulso torpore quietis,\nDum fovet amplexu gravidum Cornelia curis\nPectus, et aversi petit oscula grata mariti:\nHumentes mirata genas, percussaque caeco\nVulnere, non audet flentem deprendere Magnum.\nIlle gemens: Vita non nunc mihi dulcior, inquit,\nCum taedet vitae, laeto sed tempore, coniux,\nVenit moesta dies, et quam nimiumque parumque\nDistulimus: iam totus adest in proelia Caesar.\nCedendum est bellis: quorum tibi tuta latebra\nLesbos erit. Desiste preces tentare: negavi\nIam mihi: non longos a me patiere recessus.\nPracipites aderunt casus: properante ruina,\nSumma cadunt. Satis est audisse pericula Magni:\nMeque tuus decepit amor, civilia bella\nSi spectare potes. Nam me iam, Marte parato,\nSecuros cepisse pudet cum coniuge somnos,\nEque tuo, miserum quatiunt cum classica mundun,\nSurrexisse sint. Vereor civilibus armis\nPompeium nullo tristem committere damno.\nTutior interea populis, et tutior omni\nRege, late, positamque procul fortuna mariti\nNon tota te mole premat. Si numina nostras\nImpulerint acies, maneat pars optima nostri;\nSitque mihi, si fata premant victorque cruentus\nQuo fugisse velim. Vix tantum infirma dolorem\nCepit, et adtonito cessere e pectore sensus.\nTandem vix moestas potuit proferre querelas:\nNil mihi de fatis thalami superisque relictum est,\nMagne, queri: nostros non rumpit funus amores,\nNec diri fax summa rogi: sed sorte frequenti\nPlebeiaque nimis careo dimissa marito.\nHostis ad adventuum rumpamus foedera tedae:\nPlacemus socerum. Sic est tibi cognita, Magne,\nNostra fide? credisne aliquid mihi tutius esse,\nQuam tibi? non olim casu pendemus ab uno?\nFulminibus me, saeve, iubes tantaeque ruinae\nAbsentem praestare caput? secura videtur\nSors tibi, cum facias etiam nunc vota, perisse?\nUt nolim servire malis, sed morte parata\nTe sequar ad manes; feriat dum moesta remotas\nFama procul terras, vivam tibi nempe superstes.\nAdde, quod adsuescis fatis, tantumque dolorem\nCrudelis me ferre doces. Ignosce fatenti:\nPosse pati, timeo. Quodsi sunt vota, deisque\nAudior, eventus rerum sciet ultima coniux.\nSollicitam rupes, iam te victore, tenebunt:\nEt puppim, quae fata ferat tam laeta, timebo.\nNec solvent audita metus mihi prospera belli,\nCum, vacuis proiecta locis, a Caesare possim\nVel fugiente capi. Notescent litora clari\nNominis exsilio, positaque ibi coniuge Magni,\nQuis Mitylenaeas poterit nescire latebras?\nHoc precor extremum, si nil tibi victa relinquent\nTutius arma fuga, cum te commiseris undis,\nQuolibet infaustam potius deflecte carinam:\nLitoribus quaerere meis. Sic fata, relictis\nExsiluit stratis amens, tormentaque nulla\nVult differre mora. Non moesti pectora Magni\nSustinet amplexu dulci, non colla tenere:\nExtremusque perit tam longi fructus amoris:\nPraecipitantque suos luctus, neuterque recedens\nSustinuit dixisse, vale vitamque per omnem\nNulla fuit tam moesta dies. Nam cetera damna\nDurata iam mente malis firmaque tulerunt.\nLabitur infelix, manibusque excepta suorum\nFertur ad aequoreas, ac se prosternit, arenas,\nLitoraque ipsa tenet, tandemque illata carinae est.\nNon sic infelix patiam portusque reliquit\nHesperios, saevi premerent cum Caesaris arma.\nFida comes Magni vadit duce sola relicto,\nPompeiumque fugit. Quae nox sibi proxima venit,\nInsomnis. Viduo tum primum frigida lecto\nAtque insueta quies uni, nudumque marito\nNon haerente latus. Somno quam saepe gravata\nDeceptis vacuum manibus complexa cubile est,\nAtque oblita fugae quaesivit nocte maritum\nNam, flamma quamvis tacitas urgente medullas,\nNon iuvat in toto corpus iactare cubili:\nServatur pars illa tori. Caruisse timebat\nPompeio: sed non superi tam laeta parabant.\nInstabat, miserae Magnum quae redderet hora.\nPostquam castra duces, pugnae iam mente propinqui,\nImposuere iugis, admotaque cominus arma,\nParque suum videri dei, capere omnia Caesar\nMoenia Graiorum spernit, Martemque secundum\nIam nisi de genero fatis debere recusat.\nFunestam mundo votis petit omnibus horam,\nIn casum quae cuncta ferat. Placet alea fati\nAlterutrum mersura caput. Ter collibus omnes\nExplicuit turmas et signa minantia pugnam,\nTestatus numquam Latiae se deesse ruinae.\nUt videt ad nullos exciri posse tumultus\nIn pugnam generum, sed clauso fidere vallo,\nSigna movet, tectusque via dumosa per arva\nDyrrhachii praeceps rapiendas tendit ad arces.\nHoc iter aequoreo praecepit limite Magnus,\nQuemque vocat collem Taulantius incola Petram,\nInsedit castris, Ephyraeaque moenia servat,\nDefendens tutam vel solis turribus urbem.\nNon opus hanc veterum nec moles structa tuetur\nHumanusque labor, facilis, licet ardua tollat,\nCedere vel bellis, vel cuncta moventibus annis:\nSed munimen habet, nullo quassabile ferro,\nNaturam sedemque loci. Nam clausa profundo\nUndique praecipiti scopulisque vomentibus aequor,\nExiguo debet, quod non est insula, colli.\nTerribiles ratibus sustentant moenia cautes,\nIoniumque furens rapido cum tollitur Austro,\nTempla domosque quatit, spumatque in culmina pontus.\nHuc avidam belli rapuit spes improba mentem\nCaesaris, ut vastis diffusum collibus hostem\nCingeret ignarum, ducto procul aggere valli.\nMetitur terras oculis: nec cespite tantum\nContentus fragili subitos adtollere muros,\nIngentes cautes, avulsaque saxa metallis,\nGraiorumque domos, direptaque moenia transfert.\nExstruitur, quod non aries impellere saevus,\nQuod non ulla queat violenti machina belli.\nFranguntur montes, planumque per ardua Caesar\nDucit opus: pandit fossas, turritaque summis\nDisponit castella iugis, magnoque recursu\nAmplexus fines, saltus, nemorosaque tesqua,\nEt silvas, vastaque feras indagine claudit.\nNon desunt campi, non desunt pabula Magno,\nCastraque Caesareo circumdatus aggere mutat.\nFlumina tot cursus illic exorta fatigant,\nIllic mersa suos: operumque ut summa revisat,\nDefessus Caesar mediis intermanet agris.\nNunc vetus Iliacos adtollat fabula muros,\nAdscribatque deis: fragili circumdata testa\nMoenia mirentur refugi Babylonia Parthi.\nEn, quantum Tigris, quantum celer ambit Orontes,\nAssyriis quantum populis telluris Eoae\nSufficit in regnum, subitum bellique tumultu\nRaptum clausit opus. Tanti periere labores.\nTot potuere manus adiungere Seston Abydo,\nIngestoque solo Phryxeum elidere pontum,\nAut Pelopis latis Ephyren abrumpere regnis,\nEt ratibus longae flexus donare Maleae,\nAut aliquem mundi, quamvis natura negasset,\nIn melius mutare locum. Coit area belli:\nHic alitur sanguis terras fluxurus in omnes,\nHic et Thessalicae clades, Libycaeque tenentur.\nAestuat angusta rabies civilis arena.\nPrima quidem surgens operum structura fefellit\nPompeium: veluti mediae qui tutus in arvis\nSicaniae rabidum nescit latrare Pelorum:\nAut vaga cum Tethys Rutupinaque litora fervent,\nUnda Caledonios fallit turbata Britannos.\nUt primum vasto septas videt aggere terras,\nIpse quoque a tuta deducens agmina Petra\nDiversis spargit tumulis, ut Caesaris arma\nLaxet, et effuso claudentem milite tendat:\nAc tantum septi vallo sibi vindicat agri,\nParva Mycenaeae quantum sacrata Dianae\nDistat ab excelsa nemoralis Aricia Roma:\nQuoque modo Romae praelapsus moenia Tibris\nIn mare descendit, si nusquam torqueat amnem.\nClassica nulla sonant, iniussaque tela vagantur:\nEt fit saepe nefas, iaculum tentante lacerto.\nMaior cura duces miscendis abstrahit armis.\nPompeium exhaustae praebenda ad pabula terrae,\nQuae currens obtrivit eques, gradibusque citatis\nUngula frondentem discussit cornea campum.\nBelliger adtonsis sonipes defessus in arvis,\nAdvectos cum plena ferant praesepia culmos,\nOre novas poscens moribundus labitur herbas,\nEt tremulo medios abrumpit poplite gyros.\nCorpora dum solvit tabes, et digerit artus,\nTraxit iners coelum fluidae contagia pestis\nObscuram in nubem. Tali spiramine Nesis\nEmittit stygium nebulosis aera saxis,\nAntraque letiferi rabiem Typhonis anhelant.\nInde labant populi, coeloque paratior unda\nOmne pati virus duravit viscera coeno.\nIam riget atra cutis, distentaque lumina rumpit:\nIgneaque in vultus, et sacro fervida morbo\nPestis abit, fessumque caput se ferre recusat.\nIam magis atque magis praeceps agit omnia fatum:\nNec medii dirimunt morbi vitamque necemque,\nSed languor cum morte venit: turbaque cadentum\nAucta lues, dum mixta iacent incondita vivis\nCorpora. Nam miseros ultra tentoria cives\nSpargere funus erat. Tamen hos minuere labores\nA tergo pelagus, pulsusque Aquilonibus aer,\nLitoraque, et plenae peregrina messe carinae.\nAt liber terrae spatiosis collibus hostis\nAere non pigro, nec inertibus angitur undis:\nSed patitur saevam, veluti circumdatus arcta\nObsidione, famem. Nondum surgentibus altam\nIn segetem culmis, cernit miserabile vulgus\nIn pecudum cecidisse cibos, et carpere dumos,\nEt foliis spoliare nemus, letumque minantes\nVellere ab ignotis dubias radicibus herbas.\nQuae mollire queunt flamma, quae frangere morsu,\nQuaeque per abrasas utero demittere fauces,\nPlurimaque humanis ante hoc incognita mensis\nDiripiens miles, saturum tamen obsidet hostem.\nUt primum libuit ruptis evadere claustris\nPompeio, cunctasque sibi permittere terras:\nNon obscura petit latebrosae tempora noctis,\nEt raptum furto, soceri cessantibus armis,\nDedignatur iter: latis exire ruinis\nQuaerit, et impulso turres confringere vallo,\nPerque omnes gladios, et qua via caede paranda est.\nOpportuna tamen valli pars visa propinqui,\nQuam Minuci castella vocant, et confraga densis\nArboribus dumeta tegunt. Huc pulvere nullo\nProditus agmen agit, subitusque ad moenia venit.\nTot simul e campis Latiae fulsere volucres:\nTot cecinere tubae. Ne quid victoria ferro\nDeberet, pavor adtonitos confecerat hostes.\nQuod solum valuit virtus, iacuere peremti,\nDebuerant quo stare loco: qui vulnera ferrent\nIam deerant, nimbusque ferens tot tela peribat.\nTum piceos volvunt immissae lampades ignes:\nTum quassae nutant turres, lapsumque minantur:\nRoboris impacti crebros gemit agger ad ictus.\nIam Pompeianae celsi super ardua valli\nExierant aquilae: iam mundi iura patebant.\nQuem non mille simul turmis, nec Caesare toto\nAuferret Fortuna locum, victoribus unus\nEripuit, vetuitque capi: seque arma tenente,\nAc nondum strato, Magnum vicisse negavit.\nScaeva viro nomen: castrorum in plebe merebat\nAnte feras Rhodani gentes: ibi sanguine multo\nPromotus Latiam longo gerit ordine vitem:\nPronus ad omne nefas, et qui nesciret, in armis\nQuam magnum virtus crimen civilibus esset.\nHic ubi quaerentes socios iam Marte relicto\nTota fugae cernit, Quo vos pavor, inquit, abegit\nImpius et cunctis ignotus Caesaris armis?\nO famuli turpes, servum pecus, absque cruore\nTerga datis morti? Cumulo vos deesse virorum\nNon pudet et bustis interque cadavera quaeri?\nNon ira saltem iuvenes, pietate remota,\nStabitis? E cunctis, per quos erumperet hostis,\nNos sumus electi. Non parvo sanguine Magni\nIsta dies ierit. Peterem felicior umbras\nCaesaris in vultu. Testem hunc Fortuna negavit:\nPompeio laudante, cadam. Confringite tela\nPectoris incursu, iugulisque retundite ferrum.\nIam longinqua petit pulvis, sonitusque ruinae,\nSecurasque fragor concussit Caesaris aures.\nVincimus, o socii; veniet, qui vindicet arces,\nDum morimur. Movit tantum vox illa furorem,\nQuantum non primo succendunt classica cantu:\nMirantesque virum, atque avidi spectare, sequuntur\nScituri iuvenes, numero deprensa locoque\nAn plus quam mortem virtus daret. Ille ruenti\nAggere consistit, primumque cadavera plenis\nTurribus evolvit, subeuntesque obruit hostes\nCorporibus: totaeque viro dant tela ruinae:\nRoboraque et moles hosti seque ipse minatur.\nNunc sude, nunc duro contraria pectora conto\nDetrudit muris, et valli summa tenentes\nAmputat ense manus: caput obterit ossaque saxo,\nAc male defensum fragili compage cerebrum\nDissipat: alterius flamma crinesque genasque\nSuccendit; strident oculis ardentibus ignes.\nUt primum, cumulo crescente, cadavera murum\nAdmovere solo: non segnior extulit illum\nSaltus, et in medias iecit super arma catervas,\nQuam per summa rapit celerem venabula pardum.\nTunc densos inter cuneos compressus et omni\nVallatus bello vincit, quem respicit, hostem.\nIamque hebes et crasso non asper sanguine mucro\nPercussum Scaevae frangit, non vulnerat, hostem.\nPerdidit ensis opus, frangit sine vulnere membra.\nIllum tota petit moles, illum omnia tela:\nNulla fuit non certa manus, non lancea felix,\nParque novum Fortuna videt concurrere, bellum\nAtque virum. Fortis crebris sonat ictibus umbo,\nEt galeae fragmenta cavae compressa perurunt\nTempora: nec quidquam nudis vitalibus obstat\nIam, praeter stantes in summis ossibus hastas.\nQuid nunc, vesani, iaculis levibusque sagittis\nPerditis haesuros numquam vitalibus ictus?\nHunc aut tortilibus vibrata phalarica nervis\nObruat, aut vasti muralia pondera saxi:\nHunc aries ferro ballistaque limine portae\nSummoveat. Stat non fragilis pro Caesare murus,\nPompeiumque tenet. Iam pectora non tegit armis,\nAc veritus credi clypeo, laevaque vacasse,\nAut culpa vixisse sua, tot vulnera belli\nSolus obit, densamque ferens in pectore silvam,\nIam gradibus fessis, in quem cadat, eligit hostem.\nPar pelagi monstris. Libycae sic bellua terrae,\nSic Libycus densis elephas oppressus ab armis\nOmne repercussum squalenti missile tergo\nFrangit, et haerentes mota cute discutit hastas:\nViscera tuta latent penitus, citraque cruorem\nConfixae stant tela ferae: tot facta sagittis,\nTot iaculis, unam non explent vulnera mortem.\nDictaea procul ecce manu Gortynis arundo\nTenditur in Scaevam, quae voto certior omni\nIn caput atque oculi laevum descendit in orbem.\nIlle moras ferri, nervorum et vincula rumpit,\nAdfixam vellens oculo pendente sagittam\nIntrepidus, telumque suo cum lumine calcat.\nPannonis haud aliter post ictum saevior ursa,\nCum iaculum parva Libys amentavit habena,\nSe rotat in vulnus: telumque irata receptum\nImpetit, et secum fugientem circuit hastam.\nPerdiderat vultum rabies: stetit imbre cruento\nInformis facies: laetus fragor aethera pulsat\nVictorum: maiora viris e sanguine parvo\nGaudia non faceret conspectum in Caesare vulnus.\nIlle, tegens alta suppressum mente dolorem,\nMitis et a vultu penitus virtute remota,\nParcite, ait, cives: procul hinc avertite bellum.\nCollatura meae nil sunt iam vulnera morti:\nNon eget ingestis, sed vulsis pectore telis.\nTollite et in Magni viventem ponite castris:\nHoc vestro praestate duci: sit Scaeva relicti\nCaesaris exemplum potius, quam mortis honestae.\nCredidit infelix simulatis vocibus Aulus,\nNec vidit recto gladium mucrone tenentem;\nMembraque captivi pariter laturus, et arma,\nFulmineum mediis excepit faucibus ensem.\nIncaluit virtus: atque una caede refectus\nSolvat, ait, poenas, Scaevam quicumque subactum\nSperavit: pacem gladio si quaerit ab isto\nMagnus, adorato submittat Caesare signa.\nAn similem vestri, segnemque ad fata putastis?\nPompeii vobis minor est caussaeque senatus\nQuam mihi mortis amor. Simul haec effatur, et altus\nCaesareas pulvis testatur adesse cohortes.\nDedecus hic belli Magno crimenque remisit,\nNe solum totae fugerent te, Scaeva, catervae:\nSubducto qui Marte ruis: nam sanguine fuso\nVires pugna dabat. Labentem turba suorum\nExcipit, atque humeris defectum imponere gaudet:\nAc veluti inclusum perfosso in pectore numen\nEt vivam magnae speciem virtutis adorant:\nTelaque confixis certant evellere membris,\nExornantque deos, ac nudum pectore Martem\nArmis, Scaeva, tuis: felix hoc nomine famae,\nSi tibi durus Iber, aut si tibi terga dedisset\nCantaber exiguis, aut longis Teutonus armis.\nNon tu bellorum spoliis ornare Tonantis\nTempla potes, non tu laetis ululare triumphis.\nInfelix, quanta dominum virtute parasti!\nNec magis hac Magnus castrorum parte repulsus\nIntra claustra piger, dilato Marte, quievit,\nQuam mare lassatur, cum se tollentibus Euris\nFrangentem fluctus scopulum ferit, aut latus alti\nMontis adest, seramque sibi parat unda ruinam.\nHinc vicina petens placido castella profundo\nIncursu gemini Martis rapit: armaque late\nSpargit, et effuso laxat tentoria campo:\nMutandaeque iuvat permissa licentia terrae.\nSic pleno Padus ore tumens super aggere tutas\nExcurrit ripas, et totos concutit agros:\nSuccubuit si qua tellus, cumulumque furentem\nUndarum non passa ruit, tum flumine toto\nTransit, et ignotos aperit sibi gurgite campos.\nIllos terra fugit dominos: his rura colonis\nAccedunt, donante Pado. Vix proelia Caesar\nSenserat, elatus specula quae prodidit ignis.\nInvenit impulsos presso iam pulvere muros:\nFrigidaque ut veteris deprendit signa ruinae,\nAccendit pax ipsa loci, movitque furorem\nPompeiana quies et, victo Caesare, somnus.\nIre vel in clades properat, dum gaudia turbet.\nTorquato ruit inde minax: qui Caesaris arma\nSegnius haud vidit, quam malo nauta tremente\nOmnia Circaeae subducit vela procellae:\nAgminaque interius muro breviore recepit,\nDensius ut parva disponeret arma corona.\nTransierat primi Caesar munimina valli,\nCum super e totis emisit collibus agmen,\nEffuditque acies obseptum Magnus in hostem.\nNon sic Aetnaeis habitans in vallibus horret\nEnceladum, spirante Noto, cum tota cavernas\nEgerit, et torrens in campos defluit Aetna:\nCaesaris ut miles glomerato pulvere victus\nAnte aciem, caeci trepidus sub nube timoris\nHostilius occurrit fugiens, inque ipsa pavendo\nFata ruit. Totus mitti civilibus armis\nUsque vel in pacem potuit cruor: ipse furentes\nDux tenuit gladios. Felix ac libera legum,\nRoma, fores iurisque tui, vicisset in illo\nSi tibi Sulla loco. Dolet heu semperque dolebit,\nQuod scelerum, Caesar, prodest tibi summa tuorum,\nCum genero pugnasse pio. Pro tristia fata!\nNon Uticae Libye clades, Hispania Mundae\nFlesset, et infando pollutus sanguine Nilus\nNobilius Phario gestasset rege cadaver:\nNec Iuba Marmaricas nudus pressisset arenas,\nPoenorumque umbras placasset sanguine fuso\nScipio: nec sancto caruisset via Catone.\nUltimus esse dies potuit tibi, Roma, malorum:\nExire e mediis potuit Pharsalia fatis.\nDeserit adverso possessam numine sedem\nCaesar, et Emathias lacero petit agmine terras.\nArma secuturum soceri, quacumque fugasset,\nTentavere suo comites divertere Magnum\nHortatu: patrias sedes atque hoste carentem\nAusoniam peteret. Numquam me Caesaris, inquit,\nExemplo reddam patriae, numquamque videbit\nMe nisi dimisso redeuntem, milite Roma.\nHesperiam potui, motu surgente, tenere,\nSi vellem patriis aciem committere templis,\nAc medio pugnare foro. Dum bella relegem,\nExtremum Scythici transcendam frigoris orbem,\nArdentesque plagas. Victor tibi, Roma, quietem\nEripiam, qui, ne premerent te proelia, fugi?\nAh potius, bello ne quid patiaris in isto,\nTe Caesar putet esse suam. Sic fatus, in ortus\nPhoebeos convertit iter, terraeque secutus\nDevia, qua vastos aperit Candavia saltus,\nContigit Emathiam, bello quam fata parabant.\nThessaliam, qua parte diem brumalibus horis\nAdtollit Titan, rupes Ossaea coercet.\nCum per summa poli Phoebum trahit altior aestas\nPelion opponit radiis nascentibus umbras.\nAt medios ignes coeli, rabidique Leonis\nSolstitiale caput nemorosus submovet Othrys.\nExcipit adversos Zephyros et Iapyga Pindus\nEt maturato praecidit vespere lucem.\nNec metuens imi Borean habitator Olympi\nLucentem totis ignorat noctibus Arcton.\nHos inter montes, media qui valle premuntur,\nPerpetuis quondam latuere paludibus agri,\nFlumina dum campi retinent, nec pervia Tempe\nDant aditus pelagi; stagnumque implentibus unum\nCrescere cursus erat. Postquam discessit Olympo\nHerculea gravis Ossa manu, subitaeque ruinam\nSensit aquae Nereus: melius mansura sub undis,\nEmathis aequorei regnum Pharsalos Achillis\nEminet, et, prima Rhoeteia litora pinu\nQuae tetigit, Phylace, Pteleosque, et Dorion ira\nFlebile Pieridum; Trachin, pretioque nefandae\nLampados Herculeis fortis Meliboea pharetris:\nAtque olim Larissa potens: ubi nobile quondam\nNunc super Argos arant: veteres ubi fabula Thebas\nMonstrat Echionias: ubi quondam Pentheos exsul\nColla caputque ferens supremo tradidit igni,\nQuesta, quod hoc solum nato rapuisset, Agave.\nErgo abrupta palus multos discessit in amnes.\nPurus in occasus, parvi sed gurgitis, Aeas\nIonio fluit inde mari nec fortior undis\nLabitur avectae pater Isidis, et tuus, Oeneu,\nPaene gener crassis oblimat Echinadas undis\nEt Meleagream maculatus sanguine Nessi\nEuenos Calydona secat. Ferit amne citato\nMaliacas Sperchios aquas: et flumine puro\nIrrigat Amphrysos famulantis pascua Phoebi;\nQuique nec humentes nebulas, nec rore madentem\nAera, nec tenues ventos suspirat, Anauros;\nEt quisquis pelago per se non cogntus amnis\nPeneo donavit aquas: it gurgite rapto\nApidanos: nunquamque celer, nisi mixtus, Enipeus.\nAccipit Asopos cursus, Phoenixque, Melasque.\nSolus in alterius nomen cum venerit undae,\nDefendit Titaresos aquas, lapsusque superne\nGurgite Penei pro siccis utitur arvis.\nHunc fama est Stygiis manare paludibus amnem,\nEt, capitis memorem, fluvii contagia vilis\nNolle pati, superumque sibi servare timorem.\nUt primum emissis patuerunt amnibus arva,\nPinguis Boebicio discessit vomere sulcus:\nMox Lelegum dextra pressum descendit aratrum.\nAeolidae Dolopesque solum fregere coloni,\nEt Magnetes equis, Minyae gens cognita remis.\nIllic semiferos Ixionidas Centauros\nFoeta Pelethroniis nubes effudit in antris:\nAspera te Pholoes frangentem, Monyche, saxa,\nTeque sub Oetaeo torquentem vertice vulsas,\nRhoete ferox, quas vix Boreas inverteret, ornos:\nHospes et Alcidae magni, Phole: teque per amnem\nImprobe Lernaeas vector passure sagittas:\nTeque senex Chiron, gelido qui sidere fulgens\nImpetis Aemonio maiorem Scorpion arcu.\nHac tellure feri micuerunt semina Martis.\nPrimus ab aequorea percussis cuspide saxis\nThessalicus sonipes bellis feralibus omen\nExsiluit; primus chalybem fraenosque momordit,\nSpumavitque novis Lapithae domitoris habenis.\nPrima fretum scindens Pagasaeo litore pinus\nTerrenum ignotas hominem proiecit in undas.\nPrimus Thessalicae rector telluris Itonos\nIn formam calidae percussit pondera massae,\nFudit et argentum flammis, aurumque moneta\nFregit et immensis coxit fornacibus aera.\nIllic, quod populos scelerata impegit in arma,\nDivitias numerare datum est. Hinc maxima serpens\nDescendit Python, Cyrrhaeaque fluxit in arva:\nUnde et Thessalicae veniunt ad Pythia laurus.\nImpius hinc prolem superis immisit Aloeus,\nInseruit celsis prope se cum Pelion astris,\nSideribusque vias incurrens abstulit Ossa.\nHac ubi damnata fatis tellure locarunt\nCastra duces, cunctos belli praesaga futuri\nMens agitat, summique gravem discriminis horam\nAdventare palam est. Propius iam fata moveri,\nDegeneres trepidant animi, peioraque versant,\nAd dubios pauci, praesumto robore, casus\nSpemque metumque ferunt. Turbae sed mixtus inerti\nSextus erat, Magno proles indigna parente,\nQui mox, Scyllaeis exsul grassatus in undis,\nPolluit aequoreos Siculus pirata triumphos.\nQui stimulante metu fati praenoscere cursus,\nImpatiensque morae, venturisque omnibus aeger,\nNon tripodas Deli, non Pythia consulit antra,\nNec quaesisse libet, primis quid frugibus altrix\nAere Iovis Dodona sonet, quis noscere fibra\nFata queat, quis prodat aves, quis fulgura coeli\nServet, et Assyria scrutetur sidera cura,\nAut si quid tacitum, sed fas, erat. Ille superuis\nDetestanda deis saevorum arcana magorum\nNoverat, et tristes sacris feralibus aras,\nUmbrarum Ditisque fidem: miseroque liquebat,\nScire parum superos. Vanum saevumque furorem\nAdiuvat ipse locus, vicinaque moenia castris\nHaemonidum, ficti quas nulla licentia monstri\nTransierit, quarum, quidquid non creditur, ars est.\nThessala quin etiam tellus herbasque nocentes\nRupibus ingenuit, sensuraque saxa canentes\nArcanum ferale Magos. Ibi plurima surgunt\nVim factura deis: et terris hospita Colchis\nLegit in Haemoniis, quas non advexerat, herbas.\nImpia tot populis, tot surdas gentibus aures\nCoelicolum dirae convertunt carmina gentis.\nUna per aethereos exit vox illa recessus,\nVerbaque ad invitum perfert cogentia numen,\nQuod non cura poli coelique volubilis umquam\nAvocat. Infandum tetigit cum sidera murmur,\nTunc, Babylon Persea licet secretaque Memphis\nOmne vetustorum solvat penetrale Magorum,\nAbducit superos alienis Thessalis aris.\nCarmine Thessalidum dura in praecordia fluxit\nNon fatis adductus amor: flammisque severi\nIllicitis arsere senes. Nec noxia tantum\nPocula proficiunt aut cum turgentia succo\nFrontis amaturae subducunt pignora fetae.\nMens hausti nulla sanie polluta veneni\nExcantata perit. Quos non concordia mixti\nAdligat ulla tori, blandaque potentia formae,\nTraxerunt torti magica vertigine fili.\nCessavere vices rerum: dilataque longa\nHaesit nocte dies. Legi non paruit aether:\nTorpuit et praeceps audito carmine mundus:\nAxibus et rapidis impulsos Iuppiter urgens\nMiratur non ire polos. Nunc omnia complent\nImbribus, et calido producunt nubila Phoebo:\nEt tonat ignaro coelum Iove. Vocibus isdem\nHumentes late nebulas nimbosque solutis\nExcussere comis. Ventis cessantibus, aequor\nIntumuit: rursus vetitum sentire procellas\nConticuit, turbante Noto: puppimque ferentes\nIn ventum tumuere sinus. De rupe pependit\nAbscisa fixus torrens: amnisque cucurrit\nNon qua pronus erat. Nilum non extulit aestas:\nMaeander direxit aquas: Rhodatumque morantem\nPraecipitavit Arar: submitso verice montes\nExplicuere iugum. Nubes suspexit Olympus:\nSolibus et nullis Scythicae, cum bruma rigeret,\nDimaduere nives. Impulsam sidere Tethyn\nRepulit Haemonidum, defenso litore, carmen.\nTerra quoque immoti concussit ponderis axem,\nEt medium vergens nisu titubavit in orbem.\nTantae molis onus percussum voce recessit,\nProspectumque dedit circumlabentis Olympi.\nOmne potens animal leti, genitumque nocere,\nEt pavet Haemonias, et mortibus instruit artes.\nHas avidae tigres et nobilis ira leonum\nOre fovent blando: gelidos his explicat orbes,\nInque pruinoso coluber distenditur arvo.\nViperei coeunt, abrupto corpore, nodi:\nHumanoque cadit serpens adflata veneno.\nQuis labor hic superis, cantus herbasque sequendi,\nSpernendique timor? cuius commercia pacti\nObstrictos habuere deos? Parere necesse est,\nAn iuvat? Ignota tantum pietate merentur,\nAn tacitis valuere minis? Hoc iuris in omnes\nEst illis superos, an habent haec carmina certum\nImperiosa deum, qui mundum cogere, quidquid\nCogitur ipse, potest? Illic et sidera primum\nPraecipiti deducta polo: Phoebeque serena\nNon aliter, diris verborum obsessa venenis,\nPalluit, et nigris terrenisque ignibus arsit,\nQuam si fraterna prohiberet imagine tellus,\nInsereretque suas flammis coelestibus umbras:\nEt patitur tantos cantu deprensa labores,\nDonec suppositas propior despumet in herbas.\nHos scelerum ritus, haec dirae carmina gentis\nEffera damnarat nimiae pietatis Erichtho,\nInque novos ritus pollutam duxerat artem.\nIlli namque nefas urbis submittere tecto\nAut laribus ferale caput: desertaque busta\nIncolit, et tumulos expulsis obtinet umbris,\nGrata deis erebi. Coetus audire silentum,\nNosse domos Stygias arcanaque Ditis operti,\nNon superi, non vita vetat. Tenet ora profanae\nFoeda situ macies, coeloque ignota sereno\nTerribilis Stygio facies pallore gravatur,\nImpexis onerata comis. Si nimbus et atrae\nSidera subducunt nubes, tunc Thessala nudis\nEgreditur bustis, nocturnaque fulgura captat.\nSemina foecundae segetis calcata perussit,\nEt non letiferas spirando perdidit auras.\nNec superos orat, nec cantu supplice numen\nAuxiliare vocat, nec fibras illa litantes\nNovit: funereas aris imponere flammas\nGaudet, et accenso rapuit quae tura sepulcro.\nOmne nefas superi prima iam voce precantis\nConcedunt, carmenque timent audire secundum.\nViventes animas, et adhuc sua membra regentes,\nInfodit busto: fatis debentibus annos\nMors invita subit: perversa funera pompa\nRetulit a tumulis: fugere cadavera letum.\nFumantes iuvenum cineres, ardentiaque ossa\nE mediis rapit illa rogis, ipsamque, parentes\nQuam tenuere, facem: nigroque volantia fumo\nFeralis fragmenta tori, vestesque fluentes\nColligit in cineres et olentes membra favillas.\nAst ubi servantur saxis, quibus intimus humor\nDucitur, et tracta durescunt tabe medullae\nCorpora; tunc omnes avide desaevit in artus,\nImmersitque manus oculis, gaudetque gelatos\nEffodisse orbes, et siccae pallida rodit\nExcrementa manus: laqueum nodosque nocentes\nOre suo rupit: pendentia corpora carpsit,\nAbrasitque cruces: percussaque viscera nimbis\nVulsit, et incoctas admisso sole medullas.\nInsertum manibus chalybem, nigramque per artus\nStillantis tabi saniem, virusque coactum\nSustulit, et nervo morsus retinente pependit.\nEt quodcumque iacet nuda tellure cadaver,\nAnte feras volucresque sedet: nec carpere membra\nVult ferro manibusque suis, morsusque luporum\nExspectat, siccis raptura a faucibus artus.\nNec cessant a caede manus, si sanguine vivo\nEst opus, erumpat iugulo qui primus aperto.\nNec refugit caedes, vivum si sacra cruorem,\nExtaque funereae poscunt trepidantia mensae.\nVulnere sic ventris, non, qua natura vocabat,\nExtrahitur partus, calidis ponendus in aris.\nEt quoties saevis opus est ac fortibus umbris,\nIpsa facit manes: hominum mors omnis in usu est.\nIlla genae florem primaevo corpore vulsit,\nIlla comam laeva morienti abscidit ephebo.\nSaepe etiam caris cognato in funere dira\nThessalis incubuit membris: atque oscula figens,\nTruncavitque caput, compressaque dentibus ora\nLaxavit: siccoque haerentem gutture linguam\nPraemordens, gelidis infudit murmura labris,\nArcanumque nefas Stygias mandavit ad umbras.\nHanc ut fama loci Pompeio prodidit: alta\nNocte poli, Titan medium quo tempore ducit\nSub nostra tellure diem, deserta per arva\nCarpit iter. Fidi scelerum suetique ministri,\nEffractos circum tumulos ac busta vagati,\nConspexere procul praerupta in caute sedentem,\nQua iuga devexus Pharsalica porrigit Aemus.\nIlia magis magicisque deis incognita verba\nTentabat, carmenque novos fingebat in usus.\nNamque, timens, ne Mars alium vagus iret in orbem,\nEmathis et tellus tam multa caede careret,\nPollutos cantu dirisque venefica succis\nConspersos vetuit transmittere bella Philippos,\nTot mortes habitura suas, usuraque mundi\nSanguine: caesorum truncare cadavera regum\nSperat, et Hesperiae cineres avertere gentis,\nOssaque nobilium, tantosque adquirere manes.\nHic ardor, solusque labor, quid corpore Magni\nProiecto rapiat, quos Caesaris involet artus.\nQuam prior adfatur Pompeii ignava propago:\nO decus Haemonidum, populis quae pandere fata,\nQuaeque suo ventura potes divertere cursu,\nTe precor, ut certum liceat mihi noscere finem,\nQuem belli Fortuna paret. Non ultima turbae\nPars ego Romanae: Magni clarissima proles,\nVel dominus rerum, vel tanti funeris heres.\nMens dubiis percussa pavet, rursusque parata est\nCertos ferre metus. Hoc casibus eripe iuris,\nNe subiti caecique ruant: vel numina torque,\nVel tu parce deis, et Manibus exprime verum\nElysias resera sedes, ipsamque vocatam,\nQuos petat e nobis, Mortem tibi coge fateri.\nNon humilis labor est: dignum, quod quaerere cures,\nVel tibi, quo tanti praeponderet alea fati.\nImpia vulgatae laetatur nomine famae\nThessalis, et contra: Si fata minora moveres,\nPronum erat, o iuvenis, quos velles, inquit, in actus\nInvitos praebere deos. Conceditur arti,\nUnam cum radiis presserunt sidera mortem,\nInseruisse moras: et, quamvis fecerit omnis\nStella senem, medios herbis abrumpimus annos.\nAt simul a prima descendit origine mundi\nCaussarum series, atque omnia fata laborant,\nSi quidquam mutare velis, unoque sub ictu\nStat genus humanum tunc, Thessala turba fatemur,\nPlus fortuna potest. Sed si praenoscere casus\nContentus, facilesque aditus multique patebunt\nAd verum: tellus nobis, aetherque, chaosque,\nAequoraque, et campi, Rhodopaeaque saxa loquentur.\nSed pronum, cum tanta novae sit copia mortis,\nEmathiis unum campis adtollere corpus,\nUt modo defuncti tepidique cadaveris ora\nPlena voce sonent nec, membris sole perustis,\nAuribus incertum feralis strideat umbra.\nDixerat: et noctis geminatis arte tenebris,\nMoestum tecta caput squalenti nube, pererrat\nCorpora caesorum, tumuli proiecta negatis.\nContinuo fugere lupi, fugere revulsis\nUnguibus impastae volucres, dum Thessala vatem\nEligit et gelidas leto scrutata medullas\nPulmonis rigidi stantes sine vulnere fibras\nInvenit, et vocem defuncto in corpore quaerit.\nFata peremptorum pendent iam multa virorum,\nQuem superis revocasse velit. Si tollere totas\nTentasset campis acies, et reddere bello,\nCessissent leges Erebis monstroque potenti\nExtrartus Stygio populus pugnasset Averno.\nElectum tandem traiecto gutture corpus\nDucit, et inserto laqueis feralibus unco,\nPer scopolus miserum trahitur per saxa cadaver\nVicturum: montisque cavi, quem tristis Erichtho\nDamnarat sacris, alta sub rupe locatur.\nHaud procul a Ditis caecis depressa cavernis\nIn praeceps subsedit humus: quam pallida pronis\nUrget silva comis, et nullo vertice coelum\nSuspiciens, Phoebo non pervia taxus opacat.\nMarcentes intus tenebrae, pallensque sub antris\nLonga nocte situs; numquam, nisi carmine factum,\nLumen habet. Non Taenareis sic faucibus aer\nSedit iners, moestum mundi confine latentis,\nAc nostri: quo non metuant emittere manes\nTartarei reges, Nam quamvis Thessala vates\nVim faciat fatis, dubium est, quod traxerit illuc\nAdspiciat Stygias, an quod descenderit, umbras.\nDiscolor et vario furialis cultus amictu\nInduitur, vultusque aperitur, crine remoto,\nEt coma vipereis substringitur horrida sertis.\nUt pavidos iuvenis comites, ipsumque trememtem\nConspicit, exanimi defixum lumina vultu:\nPonite, ait, trepida conceptos mente timores:\nIam nova, iam vera reddetur vita figura,\nUt quamvis pavidi possint audire loquentem.\nSi vero Stygiosque lacus, ripamque sonantem\nIgnibus ostendam, si me praesente videri\nEumenides possent, villosaque colla colubris\nCerberus excutiens, et vincti terga Gigantes,\nQuis timor, ignavi, metuentes cernere manes?\nPectora tunc primum ferventi sanguine supplet\nVulneribus laxata Iovis: taboque medullas\nAbluit: et virus large lunare ministrat,\nHuc quidquid fetu genuit natura sinistro\nMiscetur. Non spuma canum, quibus unda timori est,\nViscera non lyncis, non dirae nodus hyaenae\nDefuit, et cervi pasti serpente medulla:\nNon puppim retinens, Euro tendente rudentes,\nIn mediis echeneis aquis, oculique draconum,\nQuaeque sonant feta tepefacta sub alite saxa:\nNon Arabum volucer serpens, innataque rubris\nAequoribus custos pretiosae vipera conchae:\nAut viventis adhuc Libyci membrana cerastae,\nAut cinis Eoa positi Phoenicia in ara.\nQuo postquam viles, nec habentes nomina pestes\nContulit: infando saturatas carmine frandes,\nEt, quibus os dirum nascentibus inspuit, herbas\nAddidit, et quidquid mundo dedit ipsa veneni:\nTunc vox, Lethaeos cunctis pollentior herbis\nExcantare deos, confudit murmura primum\nDissona, et humanae multum discordia linguae.\nLatratus habet illa canum, gemitumque luporum:\nQuod trepidus bubo, quod strix nocturna queruntur,\nQuod stridunt ululantque ferae, quod sibilat anguis,\nExprimit, et planctus illisae cautibus undae;\nSilvarumque sonum, fractaeque tonitrua nubis.\nTot rerum vox una fuit. Mox cetera cantu\nExplicat Haemonio, penetratque in Tartara lingua:\nEumenides, Stygiumque nefas, poenaeque nocentum:\nEt Chaos innumeros avidum confundere mundos:\nEt rector terrae, quem longa in saecula torquet\nMors dilata deum: Styx, et, quos nulla meretur\nThessalis Elysios: coelum matremque perosa\nPersephone, nostraeque Hecates pars ultima, per quam\nManibus et mihi sunt tacitae commercia linguae:\nIanitor et sedis laxae, qui viscera saevo\nSpargis nostra cani: repetitaque fila sorores\nTracturae: tuque o flagrantis portitor undae,\nIam lassate senex ad me redeuntibus umbris:\nExaudite preces, si vos satis ore nefando\nPollutoque voco, si numquam haec carmina fibris\nHumanis ieiuna cano, si pectora plena\nSaepe dedi, et lavi calido prosecta cerebro;\nSi quis, cum vestris caput extaque lancibus, infans,\nImposui, victurus erat: parete precanti.\nNon in Tartareo latitantem poscimus antro,\nAdsuetamque dia tenebris, modo luce fugata\nDescendentem animam: primo pallentis hiatu\nHaeret adhuc Orci. Licet has exaudiat herbas\nAd manes ventura semel. Ducis omina nato\nPompeiana canat nostri modo militis umbra,\nSi bene de vobis civilia bella merentur.\nHaec ubi fata caput spumantiaque ora levavit,\nAdspicit adstantem proiecti corporis umbram,\nExanimes artus invisaque claustra timentem\nCarceris antiqui. Pavet ire in pectus apertum\nVisceraque, et ruptas letali volnere fibras.\nAh miser, extremum cui mortis munus inique\nEripitur, non posse mori. Miratur Erichtho\nHas fatis licuisse moras, irataque morti\nVerberat immotum vivo serpente cadaver:\nPerque cavas terrae, quas egit carmine, rimas\nManibus illatrat, regnique silentia rupit:\nTisiphone, vocisque meae secura Megaera,\nNon agitis saevis Erebi per inane flagellis\nInfelicem animam? Iam vos ego nomine vero\nEliciam, Stygiasque canes in luce superna\nDestituam: per busta sequar, per funera custos;\nExpellam tumulis, abigam vos omnibus urnis.\nTeque deis, ad quos alio procedure vultu\nFicta soles, Hecate, pallenti tabida forma\nOstendam, faciemque Erebi mutare vetabo.\nEloquar, immenso terrae sub pondere quae te\nContineant, Ennaea, dapes, qua foedere moestum\nRegem noctis ames, quae te contagia passam\nNoluerit revocare parens. Tibi, pessime mundi\nArbiter, immittam ruptis Titana cavernis,\nEt subito feriere die. Paretis? an ille\nCompellandus erit, quo numquam terra vocato\nNon concussa tremit, qui Gorgona cernit apertam,\nVerberibusque suis trepidam castigat Erinnyn,\nIndespecta tenet vobis qui Tartara; cuius\nVos estis, superi; Stygias qui peierat undas?\nProtinus adstrictus caluit cruor, atraque fovit\nVulnera, et in venas extremaque membra cucurrit.\nPercussae gelido trepidant sub pectore fibrae:\nEt nova desuetis subrepens vita medullis\nMiscetur morti. Tunc omnis palpitat artus:\nTenduntur nervi: nec se tellure cadaver\nPaulatim per membra levat, terraque repulsum est,\nErectumque simul. Distento lumina rictu\nNudantur. Nondum facies viventis in illo,\nIam morientis erat. Remanent pallorque rigorque;\nEt stupet illatus mundo. Sed murmure nullo\nOra adstricta sonant. Vox illi linguaque tantum\nResponsura datur. Dic, inquit Thessala, magna,\nQuod iubeo, mercede mihi: nam vera locutum\nImmunem toto mundi praestabimus aevo\nArtibus Haemoniis: tali tua membra sepulcro,\nTalibus exuram Stygio cum carmine silvis,\nUt nullos cantata magos exaudiat umbra.\nSit tanti, vixisse iterum: nec verba, nec herbae\nAudebunt longae somnum tibi solvere Lethes,\nA me morte data. Tripodas vatesque deorum\nSors obscura decet; certus discedat, ab umbris\nQuisquis vera petit duraeque oracula mortis\nFortis adit. Ne parce, precor. Da nomina rebus,\nDa loca, da vocem, qua mecum fata loquantur.\nAddidit et carmen, quo, quidquid consulit, umbram\nScire dedit. Moestum, fletu manante, cadaver,\nTristia non equidem Parcarum stamina, dixit,\nRespexi, tacitae revocatus ab aggere ripae:\nQuod tamen e cunctis mihi noscere contigit umbris,\nEffera Romanos agitat discordia manes,\nImpiaque infernam ruperunt arma quietem.\nElysias alii sedes, ac Tartara moesta\nDiversi liquere duces: quid fata pararent,\nHi fecere palam. Tristis felicibus umbris\nVultus erat. Vidi Decios, natumque patremque,\nLustrales bellis animas, flentemque Camillum,\nEt Curios; Sullam de te, Fortuna, querentem.\nDeplorat Libycis perituram Scipio terris\nInfaustam sobolem. Maior, Carthaginis hostis,\nNon servituri moeret Cato fata nepotis.\nSolum te Consul depulsis prime tyrannis\nBrute pias inter gaudentem vidimus umbras.\nAbruptis Catilina minax fractisque catenis\nExsulat, Mariique truces, nudique Cethegi.\nVidi ego laetantes, popularia nomina, Drusos;\nLegibus immodicos, ausosque ingentia Gracchos.\nAeternis chalybum nodis, et carcere Ditis\nConstrictae plausere manus, camposque piorum\nPoscit turba nocens. Regni possessor inertia\nPallentes aperit sedes, abruptaque saxa\nAsperat, et durum vinclis adamanta, paratque\nPoenam victori. Refer haec solatia tecum,\nO iuvenis, placido Manes patremque domumque\nExspectare sinu, regnique in parte serena\nPompeio servare locum. Nec gloria parvae\nSollicitet vitae: veniet, quae misceat omnes\nHora duces. Properate mori, magnoque superbi\nQuamvis e parvis animo descendite bustis,\nEt Romanorum manes calcate deorum.\nQuem tumulum Nili, quem Tybridis adluat unda,\nQuaeritur, et ducibus tantum de funere pugna est.\nTu fatur ne quaere tuum cognoscere: Parcae,\nMe reticente, dabunt: tibi certior omnia vates\nIpse canet Siculis genitor Pompeius in arvis:\nIlle quoque incertus, quo te vocet, unde repellat,\nQuas iubeat vitare plagas, quae sidera mundi.\nEuropam miseri, Libyamque Asiamque timete:\nDistribuit tumulos vestris Fortuna triumphis.\nO miseranda domus, toto nihil orbe videbis\nTutius Emathia. Sic postquam fata peregit,\nStat vultu moestus tacito, mortemque reposcit.\nCarminibus magicis opus est, herbisque, cadaver\nUt cadat, et nequeunt animam sibi reddere fata,\nConsumto iam iure semel. Tum robore multo\nExstruit illa rogum: venit defunctus ad ignes;\nAccensa iuvenem positum strue liquit Erichtho,\nTandem passa mori: Sextoque ad castra parentis\nIt comes: et coelo lucis ducente colorem,\nDum ferrent tutos intra tentoria gressus,\nIussa tenere diem densas nox praestitit umbras.\nSegnior Oceano, quam lex aeterna vocabat,\nLuctificus Titan numquam magis aethera contra\nEgit equos, currumque, polo rapiente, retorsit:\nDefectusque pati voluit, raptaeque labores\nLucis: et adtraxit nubes, non pabula flammis,\nSed ne Thessalico purus luceret in orbe.\nAt nox, felicis Magno pars ultima vitae,\nSollicitos vana decepit imagine somnos\nNam Pompeiani visus sibi sede theatri\nInnumeram effigiem Romanae cernere plebis,\nAdtollique suum laetis ad sidera nomen\nVocibus, et plausu cuneos certare sonantes.\nQualis erat populi facies clamorque faventis,\nOlim cum iuvenis primique aetate triumphi\nPost domitas gentes, quas torrens ambit Iberus,\nEt quaecumque fugax Sertorius impulit arma,\nVespere pacato, pura venerabilis aeque\nQuam currus ornante toga, plaudente senatu,\nSedit adhuc Romanus eques. Seu fine bonorum\nAnxia venturis ad tempora laeta refugit,\nSive per ambages solitas contraria visis\nVaticinata quies, magni tulit omina planctus.\nSeu vetito patrias ultra tibi cernere sedes,\nSic Romam Fortuna dedit. Ne rumpite somnos,\nCastrorum vigiles; nullas tuba verberet aura\nCrastina dira quies, et imagine moesta diurna\nUndique funestas acies feret, undique bellum.\nUnde pares somnos populi, noctemque beatam?\nO felix, si te vel sic tua Roma videret.\nDonassent utinam superi patriaeque tibique\nUnum, Magne, diem, quo fati certus uterque\nExtremum tanti fructum caperetis amoris.\nTu velut Ausonia vadis moriturus in urbe;\nIlla, rati semper de te sibi conscia voti,\nHoc scelus haud umquam fatis haerere putavit,\nSic se dilecti tumulum quoque perdere Magni.\nTe mixto flesset luctu iuvenisque senexque,\nIniussusque puer: lacerasset, crine soluto,\nPectora femineum, ceu Bruti funere, vulgus.\nNunc quoque, tela licet paveant victoris iniqui,\nNuntiet ipse licet Caesar tua funera, flebunt:\nSed dum tura ferunt, dum laurea serta Tonanti\nO miseri, quorum gemitus edere dolorem,\nQui te non pleno pariter planxere theatro!\nVicerat astra iubar, cum mixto murmure turba\nCastrorum fremuit, fatisque trahentibus orbem,\nSigna petit pugnae. Miseri pars maxima vulgi,\nNon totum visura diem, tentoria circum\nIpsa ducis queritur, magnoque accensa tumultu\nMortis vicinae properantes admovet horas.\nDira subit rabies: sua quisque ac publica fata\nPraecipitare cupit: segnis pavidusque vocatur,\nAc nimium patiens soceri Pompeius, et orbis\nIndulgens regno, qui tot simul undique gentes\nIuris habere sui vellet, pacemque timeret.\nNec non et reges populique queruntur Eoi\nBella trahi, patriaque procul tellure teneri\nHoc placet, o superi, cum vobis vertere cuncta\nPropositum, nostris erroribus addere crimen?\nCladibus irruimus, nocituraque poscimus arma:\nIn Pompeianis votum est Pharsalia castris.\nCunctorum voces Romani maximus auctor\nTullius eloquii, cuius sub iure togaque\nPacificas saevus tremuit Catilina secures,\nPertulit, iratus bellis, cum rostra forumque\nOptaret, passus tam longa silentia miles.\nAddidit invalidae robur facundia caussae:\nHoc pro tot meritis solum te, Magne, precatur,\nUti se Fortuna velis: proceresque tuorum\nCastrorum, regesque tui cum supplice mundo\nAdfusi, vinci socerum patiare, rogamus.\nHumano generi tam longo tempore bellum\nCaesar erit? Merito, Pompeium vincere lente,\nGentibus indignum est a transcurrente subactis.\nQuo tibi fervor abit? aut quo fiducia fati?\nDe superis, ingrate, times? caussamque senatus\nCredere dis dubitas? Ipsae tua signa revellent,\nProsilientque acies. Pudeat vicisse coactum.\nSi duce te iusso, si nobis bella geruntur,\nSit iuris, quocumque velint concurrere campo.\nQuid mundi gladios a sanguine Caesaris arces?\nVibrant tela manus: vix signa morantia quisquam\nExspectat: propera, ne te tua classica linquant.\nScire senatus avet, miles te, Magne, sequatur,\nAn comes. Ingemuit rector, sensitque deorum\nEsse dolos, et fata suae contraria menti.\nSi placet hoc, inquit, cunctis, si milite Magno,\nNon duce, tempus eget, nil ultra fata morabor.\nInvolvat populos una Fortuna ruina,\nSitque hominum magnae lux ista novissima parti.\nTestor, Roma, tamen: Magnum, quo cuncta perirent,\nAccepisse diem. Potuit tibi vulnere nullo\nStare labor belli: potuit sine caede subactum,\nCaptivumque ducem violatae tradere paci.\nQuis furor, o caeci, scelerum? Civilia bella\nGesturi metuunt, ne non cum sanguine vincant?\nAbstulimus terras, exclusimus aequore toto,\nAd praematuras segetum ieiuna rapinas\nAgmina compulimus, votumque effecimus hosti,\nUt mallet sterni gladiis, mortesque suorum\nPermiscere meis. Belli pars magna peracta est\nHis, quibus effectum est, ne pugnam tiro paveret:\nSi modo virtutis stimulis iraeque calore\nSigna petunt. Multos in summa pericula misit\nVenturi timor ipse mali. Fortissimus ille est,\nQui, promptus metuenda pati, si cominus instent,\nEt differre potest. Placet haec tam prospera rerum\nTradere Fortunae? gladio permittere mundi\nDiscrimen? Pugnare ducem quam vincere, malunt.\nRes mihi Romanas dederas, Fortuna, regendas:\nAccipe maiores, et caeco in Marte tuere.\nPompeii nec crimen erit nec gloria bellum.\nVincis apud superos votis me, Caesar, iniquis:\nPugnatur. Quantum scelerum, quantumque malorum\nIn populos lux ista feret! quot regna iacebunt!\nSanguine Romano quam turbidus ibit Enipeus!\nPrima velim caput hoc funesti lancea belli,\nSi sine momento rerum partisque ruina\nCasurum est, feriat: neque enim victoria Magno\nLaetior. Aut populis invisum, hac clade peracta,\nAut hodie Pompeius erit miserabile nomen.\nOmne malum victi, quod sors feret ultima rerum,\nOmne nefas victoris erit. Sic fatur, et arma\nPermittit populis, frenosque furentibus ira\nLaxat: et ut victus violento navita Coro\nDat regimen ventis, ignavumque arte relicta\nPuppis onus trahitur. Trepido confusa tumultu\nCastra fremunt, animique truces sua pectora pulsant\nIctibus incertis. Multorum pallor in ore\nMortis venturae est, faciesque simillima fato.\nAdvenisse diem, qui fatum rebus in aevum\nConderet humanis, et quaeri, Roma quid esset,\nIllo Marte, palam est. Sua quisque pericula nescit,\nAdtonitus maiore metu. Quis litora ponto\nObruta, quis summis cernens in montibus aequor,\nAetheraque in terras, deiecto sole, cadentem,\nTot rerum finem, timeat sibi? Non vacat ullos\nPro se ferre metus: urbi Magnoque timetur.\nNec gladiis habuere fidem, nisi cautibus asper\nExarsit mucro. Tunc omnis lancea saxo\nErigitur: tendant nervis melioribus arcus:\nCura fuit lectis pharetras implere sagittis.\nAuget eques stimulos, frenorumque aptat habenas.\nSi liceat superis hominum conferre labores,\nNon aliter, Phlegra rabidos tollente Gigantas,\nMartius incaluit Siculis incudibus ensis:\nEt rubuit flammis iterum Neptunia cuspis,\nSpiculaque extenso Paean Pythone recoxit,\nPallas Gorgoneos diffudit in aegida crines,\nPallenaea Iovi mutavit fulmina Cyclops.\nNon tamen abstinuit venturos prodere casus\nPer varias Fortuna notas. Nam Thessala rura\nCum peterent, totus venientibus obstitit aether:\nInque oculis hominum fregerunt fulmina nubes:\nAdversasque faces, immensoque igne columnas,\nEt trabibus mixtis avidos Pythonas aquarum\nDetulit, atque oculos, ingesto fulgure, clausit.\nExcussit cristas galeis capulosque solutis\nPerfudit gladiis, ereptaque pila liquavit,\nAethereoque nocens fumavit sulfure ferrum.\nNec non innumero cooperta examine signa,\nVixque revulsa solo, maiori pondere pressum\nSigniferi mersere caput, rorantia fletu,\nUsque ad Thessaliam Romana et publica, signa-\nAdmotus superis discussa fugit ab ara\nTaurus, et Emathios praeceps se iecit in agros;\nNullaque funestis inventa est victima sacris.\nAt tu, quos scelerum superos, quas rite vocasti\nEumenidas, Caesar? Stygii quae numina regni,\nInfernumque nefas, et mersos nocte furores?\nImpia tam saeve gesturus bella litasti.\nIam (dubium, monstrisne deum, nimione pavori\nCrediderint) multis concurrere visus Olympo\nPindus, et abruptis mergi convallibus Aemus,\nEdere nocturnas belli Pharsalia voces,\nIre per Ossaeam rapidus Boebeida sanguis:\nInque vicem vultus tenebris mirantur opertos,\nEt pallere diem, galeisque incumbere noctem,\nDefunctosque patres et cunctas sanguinis umbras\nAnte oculos volitare suos. Sed mentibus unum\nHoc solamen erat, quod voti turba nefandi\nConscia, quae patrum iugulos, quae pectora fratrum\nSperabat, gaudet monstris mentisque tumultu,\nAtque omen scelerum subitos putat esse furores.\nQuid mirum, populos, quos lux extrema manebat,\nLymphato trepidasse metu, praesaga malorum\nSi data mens homini est? Tyriis qui Gadibus hospes\nAdiacet, Armeniumque bibit Romanus Araxen:\nSub quocumque die, quocumque est sidere mundi,\nMoeret, et ignorat caussas, animumque dolentem\nCorripit; Emathiis quid perdat nescit in arvis.\nEuganeo, si vera fides memorantibus, augur\nColle sedens, Aponus terris ubi fumifer exit,\nAtque Antenorei dispergitur unda Timavi,\nVenit summa dies, geritur res maxima, dixit:\nImpia concurrunt Pompeii et Caesaris arma;\nSeu tonitrus ac tela Iovis praesaga notavit,\nAethera seu totum discordi obsistere coelo\nProspexitque polos: seu lumen in aethere moestum\nSolis in obscuro pugnam pallore notavit.\nDissimilem certe cunctis, quos explicat, egit\nThessalicum natura diem: si cuncta perito\nAugure mens hominum coeli nova signa notasset,\nSpectari e toto potuit Pharsalia mundo.\nO summos hominum, quorum Fortuna per orbem\nSigna dedit, quorum fatis coelum omne vacavit!\nHaec et apud seras gentes populosque nepotum,\nSive sua tantum venient in saecula fama,\nSive aliquid magnis nostri quoque cura laboris\nNominibus prodesse potest, cum bella legentur,\nSpesque metusque simul, perituraque vota movebunt:\nAdtonitique omnes veluti venientia fata,\nNon transmissa, legent, et adhuc tibi, Magne, favebunt.\nMiles ut adverso Phoebi radiatus ab ictu\nDescendens totos perfudit lumine colles,\nNon temere immissus campis; stetit ordine certo\nInfelix acies. Cornus tibi cura sinistri,\nLentule, cum prima, quae tum fuit optima bello,\nEt quarta legione datur: tibi, numine pugnax\nAdverso Domiti, dextri frons tradita Martis.\nAt medii robur belli fortissima densant\nAgmina, quae Cilicum terris deducta tenebat\nScipio, miles in hoc, Libyco dux primus in orbe.\nAt iuxta fluvios et stagna undantis Enipei\nCappadocum montana cohors, et largus habenae\nPonticus ibat eques. Sicci sed plurima campi\nTetrarchae regesque tenent magnique tyranni,\nAtque omnis Latio quae servit purpura ferro.\nIlluc et Libye Numidas, et Creta Cydonas\nMisit: Ituraeis cursus fuit inde sagittis:\nInde, truces Galli, solitum prodistis in hostem:\nIllic pugnaces commovit Iberia cetras.\nEripe victori gentes, et sanguine mundi\nFuso, Magne, semel, totos consume triumphos.\nIllo forte die Caesar, statione relicta,\nAd segetum raptus moturus signa, repente\nConspicit in planos hostem descendere campos,\nOblatumque videt votis sibi mille petitum\nTempus, in extremos quo mitteret omnia casus.\nAeger quippe morae, flagransque cupidine regni\nCoeperat exiguo tractu civilia bella\nUt lentum damnare nefas. Discrimina postquam\nAdventare ducum, supremaque proelia vidit,\nCasuram et fati sensit nutare ruinam,\nIlla quoque in ferrum rabies promptissima paullum\nLanguit, et casus audax spondere secundos\nMens stetit in dubio, quam nec sua fata timere,\nNec Magni sperare sinunt. Formidine mersa,\nProsilit hortando melior fiducia vulgo:\nO domitor mundi, rerum fortuna mearum,\nMiles, adest toties optatae copia pugnae.\nNil opus est votis: iam fatum accersite ferro.\nIn manibus vestris, quantus sit Caesar, habetis.\nHaec est illa dies, mihi quam Rubiconis ad undas\nPromissam memini, cuius spe movimus arma,\nIn quam distulimus vetitos remeare triumphos.\nHaec eadem est, hodie quae pignora, quaeque penates\nReddat, et emerito faciat vos Marto colonos.\nHaec, fato quae teste probet, quis iustius arma\nSumserit: haec acies victum factura nocentem est.\nSi pro me patriam ferro flammisque petistis,\nNunc pugnate truces, gladiosque exsolvite culpa.\nNulla manus, belli mutato iudice, pura est\nNon mihi res agitur, sed vos ut libera sitis\nTurba, precor, gentes ut ius habeatis in omnes.\nIpse ego, privatae cupidus me reddere vitae,\nPlebeiaque toga modicum componere civem,\nOmnia dum vobis liceant, nihil esse recuso.\nInvidia regnate mea. Nec sanguine multo\nSpem mundi petitis: Graiis delecta iuventus\nGymnasiis aderit, studioque ignava palaestrae,\nEt vix arma ferens, et mixtae dissona turbae\nBarbaries; non illa tubas, non agmine moto\nClamorem latura suam. Civilia paucae\nBella manus facient: pugnae pars magna levabit\nHis orbem populis, Romanumque obteret hostem.\nIte per ignavas gentes, famosaque regna,\nEt primo ferri motu prosternite mundum:\nSitque palam, quas tot duxit Pompeius in urbem\nCurribus, unius gentes non esse triumphi.\nArmeniosne movet, Romana potentia cuius\nSit ducis? aut emptum minimo vult sanguine quisquam\nBarbarus, Hesperiis Magnum praeponere rebus?\nRomanos odere omnes, dominosque gravantur,\nQuos novere, magis. Sed me Fortuna meorum\nCommisit manibus, quorum me Gallia testem\nTot fecit bellis. Cuius non militis ensem\nAgnoscam? coelumque tremens cum lancea transit,\nDicere non fallar, quo sit vibrata lacerto.\nQuodsi signa ducem numquam fallentia vestrum\nConspicio, faciesque truces, oculosque minaces:\nVicistis. Videor fluvios spectare cruoris,\nCalcatosque simul reges, sparsumque senatus\nCorpus, et immensa populos in caede natantes\nSed mea fata moror, qui vos in tela ruentes\nVocibus his teneo. Veniam date bella trahenti:\nSpe trepido: haud umquam vidi tam magna daturos,\nTam prope me superos: camporum limite parvo\nAbsumus a votis. Ego sum, cui Marte peracto,\nQuae populi regesque tenent, donare licebit.\nQuone poli motu, quo coeli sidere verso,\nThessalicae tantum, superi, permittitis orae?\nAut merces hodie bellorum, aut poena paratur.\nCaesareas spectate cruces, spectate catenas,\nEt caput hoc positum rostris, effusaque membra,\nSeptorumque nefas, et clausi proelia Campi.\nCum duce Sullano gerimus civilia bella.\nVestri cura movet. Nam me secura manebit\nSors quaesita manu: fodientem viscera cernet\nMe mea, qui nondum victo respexerit hoste.\nDi, quorum curas abduxit ab aethere tellus\nRomanusque labor, vincat, quicumque necesse\nNon putat in victos saevum destringere ferrum,\nQuique suos cives, quod signa adversa tulerunt,\nNon credit fecisse nefas. Pompeius in arcto\nAgmina vestra loco, vetita virtute moveri,\nCum tenuit, quanto satiavit sanguine ferrum!\nVos tamen hoc oro, iuvenes, ne caedere quisquam\nHostis terga velit: civis, qui fugerit, esto.\nSed dum tela micant, non vos pietatis imago\nUlla, nec adversa conspecti fronte parentes\nCommoveant: vultus gladio turbate verendos.\nSive quis infesto cognata in pectora ferro\nIbit, seu nullum violabit vulnere pignus,\nIgnoti iugulum tamquam scelus impetat hostis.\nSternit iam vallum, fossasque implete ruina,\nExeat ut plenis acies non sparsa maniplis.\nParcite ne castris: vallo tendetis in illo,\nUnde acies peritura venit. Vix cuncta locuto\nCaesare, quemque suum munus trahit, armaque raptim\nSumpta viris. Celeres capiunt praesagia belli,\nCalcatisque ruunt castris: stant ordine nullo,\nArte ducis nulla; permittunt omnia fatis.\nSi totidem Magni soceros, totidemque petentes\nUrbis regna suae funesto in Marte locasses,\nNon tam praecipiti ruerent in proelia cursu.\nVidit ut hostiles in rectum exire catervas\nPompeius, nullasque moras permittere bello,\nSed superis placuisse diem: stat corde gelato\nAdtonitus: tantoque duci sic arma timere\nOmen erat. Premit inde metus, totumque per agmen\nSublimi provectus equo: Quem flagitat, inquit,\nVestra diem virtus, finis civilibus armis,\nQuem quaesistis, adest. Totas effundite vires;\nExtremum ferri superest opus, unaque gentes\nHora trahit. Quisquis patriam carosque penates,\nQui sobolem ac thalamos desertaque pignora quaerit,\nEnse petat: medio posuit deus omnia campo.\nCaussa iubet medior superos sperare secundos:\nIpsi tela regent per viscera Caesaris, ipsi\nRomanas sancire volent hoc sanguine leges.\nSi socero dare regna meo mandumque pararent,\nPraecipitare meam fatis potuere senectam.\nNon iratorum populis urbique deorum est,\nPompeium servare ducem. Quae vincere possent,\nOmnia contulimus. Subiere pericula clari\nSponte viri, sacraque antiquus imagine miles.\nSi Curios his fata darent reducesque Camillos\nTemporibus, Deciosque caput fatale voventes,\nHinc starent. Primo gentes Oriente coactae\nInnumeraeque urbes, quantas in proelia numquam\nExcivere manus. Toto simul utimur orbe.\nQuidquid signferi comprensum limite coeli\nSub Noton et Borean hominum sumus, arma movemus.\nNonne superfusis collectum cornibus hostem\nIn medium dabimus? Paucas victoria dextras\nExigit: at plures tantum clamore catervae\nBella gerent. Caesar nostris non sufficit armis.\nCredite pendentes e summis moenibus urbis\nCrinibus effusis hortari in proelia matres.\nCredite, grandaevum, vetitumque aetate senatum\nArma sequi, sacros pedibus prosternere canos:\nAtque ipsam domini metuentem occurrere Romam.\nCredite, qui nunc est populus, populumque futurum\nPermixtas adferre preces. Haec libera nasci,\nHaec vult turba mori. Si quis post pignora tanta\nPompeio locus est, cum prole et coniuge supplex.\nImperii salva si maiestate liceret,\nVolverer ante pedes. Magnus, nisi vincitis, exsul,\nLudibrium soceri, vester pudor, ultima fata\nDeprecor, ac turpes extremi cardinis annos,\nNe discam servire senex. Tam moesta locuti\nVoce ducis flagrant animi, Romanaque virtus\nErigitur; placuitque mori, si vera timeret.\nErgo utrimque pari concurrunt agmina motu\nIrarum: metus hos regni, spes excitat illos.\nHae facient dextrae, quidquid non expleat aetas\nUlla, nec humanum reparet genus omnibus annis,\nUt vacet a ferro. Gentes Mars iste futuras\nObruet, et populos aevi venientis in orbem\nErepto natale feret. Tunc omne Latinum\nFabula nomen erit: Gabios Veiosque Coramque\nPulvere vix tectae poterunt monstrare ruinae,\nAlbanosque lares Laurentinosque penates\nRus vacuum, quod non habitet, nisi nocte coacta,\nInvitus, questusque Numam iussisse, senator.\nNon aetas haec carpsit edax, monimentaque rerum\nPutria destituit: crimen civile videmus,\nTot vacuas urbes Generis quo turba redacta est\nHumani? Toto populi qui nascimur orbe,\nNec muros implore viris, nec possumus agros.\nUrbs nos una capit: vincto fossore coluntur\nHesperiae segetes: stat tectis putris avitis\nIn nullos ruitura domus: nulloque frequentem\nCive suo Romam, sed mundi faece repletam,\nCladis eo dedimus, ne tanto in tempore bellum\nIam posset civile geri. Pharsalia tanti\nCaussa mali. Cedant feralia nomina Cannae,\nEt damnata diu Romanis Allia fastis.\nTempora signavit leviorum Roma malorum;\nHunc voluit nescire diem. Pro tristia fata!\nAera pestiferum tractu, morbosque fluentes,\nInsanamque famem, permissasque ignibus urbes,\nMoeniaque in praeceps laturos plena tremores\nHi possent explere viri, quos undique traxit\nIn miseram Fortuna necem, dum munera longi\nExplicat eripiens aevi, populosque ducesque\nConstituit campis: per quos tibi, Roma, ruenti\nOstendat, quam magna cadas. Quo latius orbem\nPossedit, citius per prospera fata cucurrit.\nOmne tibi bellum gentes dedit omnibus annis:\nTe geminum Titan procedere vidit in axem.\nHaud multum terrae spatium restabat Eoae,\nUt tibi nox, tibi tota dies, tibi curreret aether,\nOmniaque errantes stellae Romana viderent.\nSed retro tua fata tulit, par omnibus annis,\nEmathiae funesta dies. Hac luce cruenta\nEffectum, ut Latios non horreat India fasces,\nNec vetitos errare Dahas in moenia ducat,\nSarmaticumque premat succinctus consul aratrum.\nQuod semper saevas debet tibi Parthia poenas,\nQuod, fugiens civile nefas redituraque numquam,\nLibertas ultra Tigrim Rhenumque recessit,\nAc, toties nobis iugulo quaesita, vagatur,\nGermanum Scythicumque bonum, nec respicit ultra\nAusoniam: vellem, populis incognita nostris,\nVulturis ut primum laevo fundata volatu\nRomulus infami complevit moenia luco,\nUsque ad Thessalicas servisses, Roma, ruinas.\nDe Brutis, Fortuna, queror. Quid tempora legum\nEgimus, aut annos a consule nomen habentes?\nFelices Arabes, Medique, Eoaque tellus,\nQuam sub perpetuis tenuerunt fata tyrannis.\nEx populis, qui regna ferunt, sors ultima nostra est,\nQuos servire pudet. Sunt nobis nulla profecto\nNumina: cum caeco rapiantur secula casu,\nMentimur regnare Iovem. Spectabit ab alto\nAethere Thessalicas, teneat cum fulmina, caedes?\nScilicet ipse petet Pholoen, petet ignibus Oeten,\nImmeritaeque nemus Rhodopes, pinusque Mimantis:\nCassius hoc potius feriet caput? Astra Thyestae\nImpulit, et subitis damnavit noctibus Argos:\nTot similes fratrum gladios patrumque gerenti\nThessaliae dabit ille diem? Mortalia nulli\nSunt curata deo. Cladis tamen huius habemus\nVindictam, quantam terris dare numina fas est.\nBella pares superis facient civilia divos:\nFulminibus manes, radiisque ornabit, et astris,\nInque deum templis iurabit Roma per umbras.\nUt rapido cursu fati suprema morantem\nConsumsere locum: parva tellure diremti,\nInde manus spectant, vultusque agnoscere quaerunt,\nQuo sua pila cadant, aut quae sibi fata minentur,\nFacturi quae monstra forent. Videre parentes\nFrontibus adversis, fraternaque cominus arma,\nNec libuit mutare locum. Tamen omnia torpor\nPectora constrinxit: gelidusque in viscera sanguis\nPerculsa pietate coit: totaeque cohortes\nPila parata diu tensis tenuere lacertis.\nDi tibi non mortem, quae cunctis poena paratur,\nSed sensum post fata tuae dent, Crastine, morti,\nCuius torta manu commisit lancea bellum,\nPrimaque Thessaliam Romano sanguine tinxit.\nO praeceps rabies, cum Caesar tela teneret,\nInventa est prior ulla manus! Tunc stridulus aer\nElisus lituis, conceptaque classica cornu:\nTunc ausae dare signa tubae: tunc aethera tendit,\nExtremique fragor convexa irrupit Olympi,\nUnde procul nubes, quo nulla tonitrua durant.\nExcepit resonis clamorem vallibus Aemus,\nPeliacisque dedit rursus geminare cavernis:\nPindus agit fremitus, Pangaeaque saxa resultant,\nOetaeaeque gemunt rupes: vocesque furoris\nExpavere sui tota tellure relatas.\nSpargitur innumerum diversis missile votis.\nVulnera pars optat, pars terrae figere tela,\nAc puras servare manus. Rapit omnia casus,\nAtque incerta facit, quos vult, Fortuna nocentes.\nSed quota pars cladis iaculis ferroque volanti\nExacta est? Odiis solus civilibus ensis\nSufficit, et dextras Romana in viscera ducit.\nPompeii densis acies stipata catervis,\nIunxerat in seriem nexis umbonibus arma:\nVixque habitura locum dextras ac tela movendi,\nConstiterat, gladiosque suos compressa tenebat.\nPraecipiti cursu vesanum Caesaris agmen\nIn densos agitur cuneos: perque arma, per hostem\nQuaerit iter. Qua torta graves lorica catenas\nOpponit, tutoque latet sub tegmine pectus,\nHac quoque perventum est ad viscera: totque per arma\nExtremum est, quod quisque ferit. Civilia bella\nUna acies patitur, gerit altera: frigidus inde\nStat gladius; calet omne nocens a Caesare ferrum.\nNec Fortuna diu, rerum tot pondera vertens,\nAbstulit ingentes, fato torrente, ruinas.\nUt primum toto diduxit cornua campo\nPompeianus eques, bellique per ultima fudit:\nSparsa per extremos levis armatura maniplos\nInsequitur, saevasque manus immittit in hostem.\nIllic, quaeque suo miscet gens proelia telo,\nRomanus cunctis petitur cruor. Inde sagittae,\nInde faces et saxa volant, spatioque solutae\nAeris et calido liquefactae pondere glandes.\nTunc et Ituraei, Medique Arabesque, soluto\nArcu turba minax, nusquam rexere sagittas,\nSed petitur solus, qui campis imminet, aer:\nInde cadunt mortes. Sceleris sed crimine nullo\nExternum maculant chalybem; stetit omne coactum\nCirca pila nefas. Ferro subtexitur aether,\nNoxque super campos telis conserta pependit.\nTum Caesar, metuens, ne frons sibi prima labaret\nIncursu, tenet obliquas post signa cohortes:\nInque latus belli, qua se vagus hostis agebat,\nImmittit subitum non motis cornibus agmen.\nImmemores pugnae, nulloque pudore timendi\nPraecipites fecere palam, civilia bella\nNon bene barbaricis umquam commissa catervis.\nUt primum sonipes transfixus pectora ferro\nIn caput effusi calcavit membra regentis;\nOmnis eques cessit campis, glomerataque pubes\nIn sua conversis praeceps ruit agmina frenis.\nPerdidit inde modum caedes, ac nulla secuta est\nPugna, sed hinc iugulis, hinc ferro bella geruntur:\nNec valet haec acies tantum prosternere, quantum\nInde perire potest. Utinam, Pharsalia, campis\nSufficiat cruor iste tuis, quem barbara fundunt\nPectora; non alio mutentur sanguine fontes;\nHic numerus totos tibi vestiat ossibus agros:\nAut si Romano compleri sanguine mavis,\nIstis parce precor: vivant Galataeque Syrique,\nCappadoces, Gallique, extremique orbis Iberi,\nArmenii, Cilices: nam post civilia bella\nHic populus Romanus erit. Semel ortus in omnes\nIt timor, et fatis datus est pro Caesare cursus.\nVentum erat ad robur Magni, mediasque catervas.\nQuod totos errore vago perfuderat agros,\nConstitit hic bellum, fortunaque Caesaris haesit.\nIllic non regum auxiliis collecta iuventus\nBella gerit, ferrumque manus movere rogatae:\nIlle locus fratres habuit, locus ille parentes.\nHic furor, hic rabies, hic sunt tua crimina, Caesar.\nHanc fuge, mens, belli partem, tenebrisque relinque,\nNullaque tantorum discat me vate malorum,\nQuam multum bellis liceat civilibus, aetas.\nHae potius pereant lacrimae, pereantque querelae.\nQuidquid in hac acie gessisti, Roma, tacebo.\nHic Caesar, rabies populis, stimulusque furorum,\nNe qua parte sui pereat scelus, agmina circum\nIt vagus, atque animis ignes flagrantibus addit:\nInspicit et gladios, qui toti sanguine manent,\nQui niteant primo tantum mucrone cruenti,\nQuae presso tremat ense manus, quis languida tela,\nQuis contenta ferat, quis praestet bella iubenti,\nQuem pugnare iuvet, quis vultum cive peremto\nMutet: obit latis proiecta cadavera campis:\nVulnera multorum, totum fusura cruorem,\nOpposita premit ipse manu. Quacumque vagatur,\nSanguineum veluti quatiens Bellone flagellum,\nBistonas aut Mavors agitans, si verbere saevo\nPalladia stimulet turbatos aegide currus,\nNox ingens scelerum, et caedes oriuntur, et instar\nImmensae vocis gemitus, et pondere lapsi\nPectoris arma sonant, confractique ensibus enses.\nIpse manu subicit gladios, ac tela ministrat,\nAdversosque iubet ferro confundere vultus.\nPromovet ipse acies: impellit terga suorum:\nVerbere conversae cessantes excitat hastae.\nIn plebem vetat ire manus, monstratque senatum.\nScit, cruor imperii qui sit, quae viscera rerum:\nUnde petat Romam, libertas ultima mundi\nQuo steterit ferienda loco. Permixta secundo\nOrdine nobilitas, venerandaque corpora ferro\nUrgentur: caedunt Lepidos, caeduntque Metellos,\nCorvinosque simul, Torquataque nomina, regum\nSaepe duces, summosque hominum, te, Magne, remoto.\nIllic, plebeia contectus casside vultus,\nIgnotusque hosti, quod ferrum, Brute, tenebas!\nO decus imperii, spes o suprema senatus,\nExtremum tanti generis per saecula nomen.\nNe rue per medios nimium temerarius hostes,\nNec tibi fatales admoveris ante Philippos,\nThessalia periture tua. Nil proficis istic\nCaesaris intentus iugulo: nondum attigit arcem\nIuris, et, humanum culmen, quo cuncta premuntur,\nEgressus, meruit fatis tam nobile letum.\nVivat, et, ut Bruti procumbat victima, regnet.\nHic patriae perit omne decus: iacet aggere magno\nPatricium campis non mixta plebe cadaver.\nMors tamen eminuit clarorum in strage virorum\nPugnacis Domiti, quem clades fata per omnes\nDucebant. Nusquam Magni Fortuna sine illo\nSuccubuit: victus toties a Caesare, salva\nLibertate perit. Tunc mille in vulnera laetus\nLabitur, ac venia gaudet caruisse secunda.\nViderat in crasso volventem sanguine membra\nCaesar, et increpitans; Iam Magni deseris arma,\nSuccessor Domiti; sine te iam bella geruntur.\nDixerat: ast illi suffecit pectora pulsans\nSpiritus in vocem, morientiaque ora resolvit:\nNon te funesta scelerum mercede potitum,\nSed dubium fati, Caesar, generoque minorem\nAdspicens, Stygias Magno duce liber ad umbras\nEt securus eo: te saevo Marte subactum,\nPompeioque graves poenas nobisque daturum,\nCum morior, sperare licet. Non plura locutum\nVita fugit, densaeque oculos pressere tenebrae.\nImpendisse pudet lacrimas in funere mundi\nMortibus innumeris, ac singula fata sequentem\nQuaerere, letiferum per cuius viscera vulnus\nExierit; quis fusa solo vitalia calcet;\nOre quis adverso demisso faucibus ense\nExpulerit moriens animam; quis corruat ictu,\nQuis steterit, dum membra cadunt: quis pectore tela\nTransmittat, vel quos campis adfixerit hasta:\nQuis cruor emissis perruperit aera venis,\nInque hostis cadat arma sui: quis pectora fratris\nCaedat, et, ut notum possit spoliare cadaver,\nAbscisum longe mittat caput: ora parentis\nQuis laceret, nimiaque probet spectantibus ira,\nQuem iugulat, non esse patrem. Mors nulla querela\nDigna sua est, nullosque hominum lugere vacamus.\nNon istas habuit pugnae Pharsalia partes,\nQuas aliae clades: illic per fata virorum,\nPer populos hic Roma perit: quae militia illic,\nMors hic gentis erat: sanguis ibi fluxit Achaeus,\nPonticus, Assyrius: cunctos haerere cruores\nRomanus campisque vetat consistere torrens.\nMaius ab hac acie, quam quod sua saecula ferrent,\nVulnus habent populi: plus est quam vita salusque,\nQuod perit: in totum mundi prosternimur aevum:\nVincitur his gladiis omnis, quae serviet, aetas.\nProxima quid suboles, aut quid meruere nepotes\nIn regnum nasci? Pavidi num gessimus arma?\nTeximus aut iugulos? Alieni poena timoris\nIn nostra cervice sedet. Post proelia natis\nSi dominum, Fortuna, dabas, et bella dedisses.\nIam Magnus transisse deos Romanaque fata\nSenserat infelix; tota vix clade coactus\nFortunam damnare suam. Stetit aggere campi\nEminus, unde omnes sparsas per Thessala rura\nAdspiceret clades, quae bello obstante latebant.\nTot telis sua fata peti, tot corpora fusa,\nAc se tam multo pereuntem sanguine vidit.\nNec, sicut mos est miseris, trahere omnia secum\nMersa iuvat, gentesque suae miscere ruinae:\nUt Latiae post se vivat pars maxima turbae,\nSustinuit dignos etiam nunc credere votis\nCoelicolas, volvitque sui solatia casus:\nParcite; ait, superi, cunctas prosternere gentes:\nStante potest mundo, Romaque superstite, Magnus\nEsse miser. Si plura iuvant mea vulnera, coniux\nEst mihi, sunt nati; dedimus tot pignora fatis.\nCiviline parum est bello si meque meosque\nObruis? exiguae clades sumus, orbe remoto?\nOmnia quid laceras, quid perdere cuncta laboras?\nIam nihil est, Fortuna, meum. Sic fatur: et arma\nSignaque et adflictas omni iam parte catervas\nCircuit, et revocat matura in fata ruentes,\nSeque negat tanti. Nec deerat robur in enses\nIre duci, iuguloque pati vel pectore letum:\nSed timuit, strato miles ne corpore Magni\nNon fugeret, supraque ducem procumberet orbis:\nCaesaris aut oculis voluit subducere mortem.\nNequidquam. Infelix, socero spectare volenti\nPraestandum est ubicumque capit. Sed tu quoque, coniux\nCaussa fugae, vultusque tui: fatisque probatum est\nTe praesente mori. Tunc Magnum concitus aufert\nA bello sonipes, non tergo tela paventem,\nIngentesque animos extrema in fata ferentem.\nNon gemitus, non fletus erat, salvaque verendus\nMaiestate dolor, qualem te, Magne, decebat\nRomanis praestare malis. Non impare vultu\nAdspicis Emathiam: nec te videre superbum\nProspera bellorum, nec fractum adversa videbunt:\nQuamque fuit laeto per tres infida triumphos,\nTam misero Fortuna minor. Iam pondere fati\nDeposito securus abis: nunc tempora laeta\nRespexisse vacat: spes numquam implenda recessit:\nQuid fueris, nunc scire licet. Fuge proelia dire,\nAc testare deos, nullum, qui perstet in armis,\nIam tibi, Magne, mori: ceu flebilis Africa damni,\nEt ceu Munda nocens, Pharioque a gurgite cladess,\nSic et Thessalicae post te pars maxima pugnae.\nNon iam Pompeii nomen populare per orbem,\nNec studium belli: sed par, quod semper habemus,\nLibertas et Caesar erunt: teque inde fugato\nOstendit moriens, sibi se pugnasse, senatus.\nNonne iuvat pulsum bellis cessisse, nec istud\nProspectasse nefas, spumantes caede catervas?\nRespice turbatos incursu sanguinis amnes,\nEt soceri miserere tui. Quo pectore Romam\nIntrabit factus campis felicior istis?\nQuidquid in ignotis solus regionibus exsul,\nQuidquid sub Phario positus patiere tyranno;\nCrede deis, longo fatorum crede favori,\nVincere peius erat. Prohibe lamenta sonare,\nFlere veta populos: lacrimas luctusque remitte.\nTam mala Pompeii, quam prospera, mundus adoret.\nAdspice securus vultu non supplice reges:\nAdspice possessas urbes, donataque regna,\nAegyptum Libyamque: et terras elige morti.\nVidit prima tuae testis Larissa ruinae\nNobile, nec victum fatis caput. Omnibus illa\nCivibus effudit totas per moenia vires:\nObvia, ceu laeto, praemittunt munera flentes:\nPandunt templa, domos: socios se cladibus optant.\nScilicet immenso superest ex nomine multum:\nTeque minor solo, cunctas impellere gentes\nRursus in arma potes, rursusque in fata redire.\nSed, quid opus victo populis aut urbibus? inquit:\nVictori praestate fidem. Tu, Caesar, in alto\nCaedis adhuc cumulo patriae per viscera vadis:\nAt tibi iam populos donat gener. Avehit inde\nPompeium sonipes: gemitus lacrimaeque sequuntur;\nPlurimaque in saevos populi convicia divos.\nNunc tibi vera fides quaesiti, Magne, favoris\nContigit, ac fructus. Felix se nescit amari.\nCaesar ut Hesperio vidit satis arva natare\nSanguine, parcendum ferro manibusque suorum\nIam ratus, ut viles animas perituraque frustra\nAgmina permisit vitae. Sed castra fugatos\nNe revocent, pellatque quies nocturna pavorem,\nProtinus hostili statuit succedere vallo,\nDum Fortuna calet, dum conficit omnia terror,\nNon veritus, grave ne fessis ac Marte subactis\nHoc foret imperium. Non magno hortamine miles\nIn praedam ducendus erat: Victoria nobis\nPlena, viri, dixit: superest pro sanguine merces,\nQuam monstrare meum est: neque enim donare vocabo,\nQuod sibi quisque dabit. Cunctis en plena metallis\nCastra patent: raptum Hesperiis e gentibus aurum\nHic iacet, Eoasque premunt tentoria gazas.\nTot regum fortuna simul Magnique coacta\nExspectat dominos: propera praecedere, miles,\nQuos sequeris: quascumque tuas Pharsalia fecit,\nA victis rapiantur opes. Nec plura locutus,\nImpulit amentes aurique cupidine caecos,\nIre super gladios supraque cadavera patrum,\nEt caesos calcare duces. Quae fossa, quis agger\nSustineat pretium belli scelerumque petentes!\nScire volant, quanta fuerint mercede nocentes.\nInvenere quidem spoliato plurima mundo\nBellorum in sumtus congestae pondera massae:\nSed non implevit cupientes omnia mentes.\nQuidquid fodit Iber, quidquid Tagus extulit auri,\nQuod legit dives summis Arimaspus arenis\nUt rapiant, parvo scelus hoc venisse putabunt.\nCum sibi Tarpeias victor desponderit arces,\nCum spe Romanae promiserit omnia praedae:\nDecipitur, quod castra rapit. Capit impia plebes\nCespite patricio somnos: vacuumque cubile\nRegibus infandus miles premit: inque parentum,\nInque toris fratrum posuerunt membra nocentes:\nQuos agitat vesana quies, somnique furentes:\nThessalicam miseri versant in pectore pugnam.\nInvigilat cunctis saevum scelus, armaque tota\nMente agitant, caputoque manus absente moventur,\nIngemuisse putes campos, terramque nocentem\nInspirasse animas, iniectumque aera totum\nManibus, et superam Stygia formidine noctem.\nExigit a miseris tristes victoria poenas,\nSibilaque et flammas infert sopor: umbra peremti\nCivis adest: sua quemque premit terroris imago.\nIlle senum vultus, iuvenum videt ille figuras:\nHunc agitant totis fraterna cadavera somnis:\nPectore in hoc pater est: omnes in Caesare manes.\nHaud alios, nondum Scythica purgatus in ara,\nEumenidum vidit vultus Pelopeius Orestes:\nNec magis adtonitos animi sensere tumultus,\nCum fureret, Pentheus, aut cum desisset, Agave.\nHunc omnes gladii, quos aut Pharsalia vidit,\nAut ultrix visura dies, stringente senatu,\nIlla nocte premunt: hunc infera monstra flagellant.\nHeu quantum poenae misero mens conscia donat,\nQuod Styga, quod manes, ingestaque Tartara somnis\nPompeio vivente videt! Tamen omnia passo\nPostquam clara dies Pharsalica damna retexit,\nNulla loci facies revocat feralibus arvis\nHaerentes oculos. Cernit propulsa cruore\nFlumina, et excelsos cumulis aequantia colles\nCorpora, depressos in tabem spectat acervos,\nEt Magni numerat populos: epulisque paratur\nIlle locus, vultus ex quo faciesque iacentum\nAgnoscat. Iuvat Emathiam non cernere terram,\nEt lustrare oculis campos sub clade latentes:\nFortunam superosque suos in sanguine cernit.\nAc ne laeta furens scelerum spectacula perdat,\nInvidet igne rogi miseris, coeloque nocenti\nIngerit Emathiam. Non illum Poenus humator\nConsulis, et Libyca succensae lampade Cannae\nCompellunt, hominum ritus ut servet in hostes:\nSed meminit, nondum satiata caedibus ira,\nCives esse suos. Petimus non singula busta,\nDiscretosque rogos: unum da gentibus ignem:\nNon interpositis urantur corpora flammis.\nAut, generi si poena iuvat, nemus exstrue Pindi:\nErige congestas Oetaeo robore silvas,\nThessalicam videat Pompeius ab aequore flammam.\nNil agis hac ira: tabesne cadavera solvat,\nAn rogus, haud refert: placido natura receptat\nCuncta sinu, finemque sui sibi corpora debent.\nHos, Caesar, populos si nunc non usserit ignis,\nUret cum terris, uret cum gurgite ponti.\nCommunis mundo superest rogus, ossibus astra\nMixturus. Quocumque tuam Fortuna vocabit,\nHae quoque eunt animae. Non altius ibis in auras,\nNon meliore loco Stygia sub nocte iacebis.\nLibera Fortunae mors est: capit omnia tellus\nQuae genuit: coelo tegitur, qui non habet urnam.\nTu, cui dant poenas inhumato funere gentes,\nQuid fugis hanc cladem? quid olentes deseris agros?\nHas trahe, Caesar, aquas: hoc, si potes, utere coelo.\nSed tibi tabentes populi Pharsalica rura\nEripiunt, camposque tenent victore fugato.\nNon solum Haemonii, funesta ad pabula belli\nBistonii venere lupi, tabemque cruentae\nCaedis odorati Pholoen liquere leones.\nTunc ursi latebras, obscoeni tecta domosque\nDeseruere canes, et quidquid nare sagaci\nAera non sanum motumque cadavere sensit.\nIamque diu volucres civilia castra secutae\nConveniunt. Vos, quae Nilo mutare soletis\nThreicias hiemes, ad mollem serius austrum\nIstis, aves. Numquam tanto se vulture coelum\nInduit, aut plures presserunt aera pennae.\nOmne nemus misit volucres, omnisque cruenta\nAlite sanguineis stillavit roribus arbor.\nSaepe super vultus victoris et impia signa\nAut cruor aut alto defluxit ab aethere tabes,\nMembraque deiecit iam lassis unguibus ales.\nSic quoque non omnis populus pervenit ad ossa,\nInque feras discerptus abit: non intima curant\nViscera, nec totas avidae sorbere medullas:\nDegustant artus. Latiae pars maxima turbae\nFastidita iacet; quam sol nimbique diesque\nLongior Emathiis resolutam miscuit arvis.\nThessalia, infelix, quo tanto crimine, tellus,\nLaesisti superos, ut te tot mortibus unam,\nTot scelerum fatis premerent? Quod sufficit aevum,\nImmemor ut donet belli tibi damna vetustas?\nQuae seges infecta surget non decolor herba?\nQuo non Romanos violabis vomere manes?\nAnte novae venient acies, scelerique secundo\nPraestabis nondum siccos hoc sanguine campos.\nOmnia maiorum vertamus busta licebit,\nEt stantes tumulos, et qui radice vetusta\nEffudere suas, victis compagibus, urnas:\nPlus cinerum Haemoniae sulcis telluris aratur,\nPluraque ruricolis feriuntur dentibus ossa.\nNullus ab Emathio religasset litore funem\nNavita, nec terram quisquam movisset arator,\nRomani bustum populi: fugerentque coloni\nUmbrarum campos: gregibus dumeta carerent:\nNullusque auderet pecori permittere pastor\nVellere surgentem de nostris ossibus herbam;\nAc, velut impatiens hominum vel solis iniqui\nLimite vel glacie, nuda atque ignota iaceres,\nSi non prima nefas belli, sed sola, tulisses.\nO superi, liceat terras odisse nocentes.\nQuid totum premitis, quid totum solvitis orbem?\nHesperiae clades, et flebilis unda Pachyni,\nEt Mutina, et Leucas puros fecere Philippos.\nIam super Herculeas fauces nemorosaque Tempe,\nHaemoniae deserta petens dispendia silvae,\nCornipedem exhaustum cursu stimulisque negantem\nMagnus agens, incerta fugae vestigia turbat,\nImplicitasque errore vias. Pavet ille fragorem\nMotorum ventis nemorum; comitumque suorum,\nQui post terga ferit, trepidum laterique timentem\nExanimat. Quamvis summo de culmine lapsus,\nNondum vile sui pretium scit sanguinis esse,\nSeque memor fati tantae mercedis habere\nCredit adhuc iugulum, quantum pro Caesaris ipse\nAvulsa cervice daret. Deserta sequentem\nNon patitur tutis fatum celare latebris\nClara viri facies. Multi, Pharsalica castra\nCum peterent, nondum fama prodente ruinas,\nOccursu stupuere ducis, vertigine rerum\nAdtoniti: cladisque suae vix ipse fidelis\nAuctor erat. Gravis est Magno, quicumque malorum\nTestis adest. Cunctis ignotus gentibus esse\nMallet, et obscuro tutus transire per orbem\nNomine; sed longi poenas Fortuna favoris\nExigit a misero, quae tanto pondere famae\nRes premit adversas, fatisque prioribus urget.\nNunc festinatos nimium sibi sentit honores,\nActaque lauriferae damnat Sullana iuventae.\nNunc et Corycias classes, et Pontica signa\nDeiectum meminisse piget. Sic longius aevum\nDestruit ingentes animos, et vita superstes\nImperio. Nisi summa dies cum fine bonorum\nAdfuit, et celeri praevertit tristia leto,\nDedecori est fortuna prior. Quisquamne secundis\nTradere se fatis audet, nisi morte parata?\nLitora contigerat, per quae Peneius amnis\nEmathia iam clade rubens exibat in aequor.\nInde ratis trepidum, ventis et fluctibus impar,\nFlumineis vix tuta vadis, evexit in altum.\nCuius adhuc remis quatitur Corcyra sinusque\nLeucadii, Cilicum dominus terraeque Liburnae,\nExiguam vector pavidus correpsit in alnum.\nConscia curarum, secreta in litora Lesbi\nFlectere vela iubes, qua tunc tellure latebas,\nMoestior, in mediis quam si, Cornelia, campis\nEmathiae stares. Tristes praesagia curas\nExagitant: trepida quatitur formidine somnus:\nThessaliam nox omnis habet: tenebrisque remotis\nRupis in abruptae scopulos extremaque curris\nLitora, prospiciens fluctus: nutantia longe\nSemper prima vides venientis vela carinae,\nQuaerere nec quidquam de fato coniugis audes.\nEn ratis, ad vestros quae tendit carbasa portus,\nQuid ferat ignoras: et nunc tibi summa pavoris,\nNuntius armorum tristis, rumorque sinister.\nVictus adest coniux. Quid perdis tempora luctus?\nCum possis iam flere, times. Tunc puppe propinqua\nProsiluit, crimenque deum crudele notavit,\nDeformem pallore ducem, vultusque prementem\nCanitie, atque atro squalentes pulvere vestes.\nObvia nox miserae coelum lucemque tenebris\nAbstulit, atque animam clausit dolor: omnia nervis\nMembra relicta labant: riguerunt corda, diuque\nSpe mortis decepta iacet. Iam fune ligato\nLitoribus, lustrat vacuas Pompeius arenas.\nQuem postquam propius famulae videre fideles,\nNon ultra gemitus tacitos incessere fata\nPermisere sibi, frustraque adtollere terra\nSemianimem conantur heram: quam pectore Magnus\nAmbit, et adstrictos refovet complexibus artus.\nCoeperat in summum revocato sanguine corpus\nPompeii sentire manus, moestamque mariti\nPosse pati faciem: prohibet succumbere fatis\nMagnus, et immodicos castigat voce dolores:\nNobile cur robur Fortunae vulnere primo,\nFemina, tantorum titulis insignis avorum,\nFrangis? Habes aditum mansurae in saecula famae.\nLaudis in hoc sexu, non legum iura, nec arma,\nUnica materia est coniux miser. Erige mentem,\nEt tua cum fatis pietas decertet, et ipsum,\nQuod sum vicus, ama. Nunc sum tibi gloria maior,\nA me quod fasces, et quod pia turba senatus,\nTantaque discessit regum manus. Incipe Magnum\nSola sequi. Deformis, adhuc vivente marito,\nSummus et augeri vetitus dolor. Ultima debet\nEsse fides, lugere virum. Tu nulla tulisti\nBello damna meo. Vivit post proelia Magnus,\nSed Fortuna perit: quod defles, illud amasti\nVocibus his correpta viri, vix aegra levavit\nMembra solo, tales gemitu rumpente querelas:\nO utinam in thalamos invisi Caesaris issem\nInfelix coniux , et nulli laeta marito!\nBis nocui mundo: me pronuba ducit Erinnys\nCrassorumque umbrae; devotaque manibus illis\nAssyrios in castra tuli civilia casus,\nPraecipitesque dedi populos, cunctosque fugavi\nA caussa meliore deos. O maxime coniux,\nO thalamis indigne meis, hoc iuris habebat\nIn tantum Fortuna caput! Cur impia nupsi,\nSi miserum factura fui? Nunc accipe poenas,\nSed quas sponte luam. Quo sit tibi mollius aequor,\nCerta fides regum, totusque paratior orbis,\nSparge mari comitem. Mallem felicibus armis\nDependisse caput: nunc clades denique lustra,\nMagne, tuas. Ubicumque iaces, civilibus armis\nNostros ulta toros, ades huc atque exige poenas,\nIulia crudelis, placataque pellice caesa,\nMagno parce tuo. Sic fata, iterumque refusa\nConiugis in gremium, cunctorum lumina solvit\nIn lacrimas. Duri flectuntur pectora Magni,\nSiccaque Thessalia confundit lumina Lesbos.\nTunc Mitylenaeum pleno iam litore vulgus\nAdfatur Magnum: Si maxima gloria nobis\nSemper erit, tanti pignus servasse mariti,\nTu quoque devotos sacro tibi foedere muros,\nOramus, sociosque lares dignare vel una\nNocte tua: fac, Magne, locum, quem cuncta revisant\nSaecula, quem veniens hospes Romanus adoret.\nNulla tibi subeunda magis sunt moenia victo.\nOmnia victoris possunt sperare favorem:\nHaec iam crimen habet. Quid, quod iacet insula ponto,\nCaesar eget ratibus? Procerum pars magna coibit,\nCerta loci. Noto reparandum est litore bellum\nAccipe templorum cultus, aurumque deorum:\nAccipe, si terris, si puppibus ista iuventus\nAptior est: tota, quantum valet, utere Lesbo.\nAccipe: ne Caesar rapiat, tu victus habeto.\nHoc solum crimen meritae bene detrahe terrae,\nNe nostram videare fidem felixque secutus,\nEt damnasse miser. Tali pietate virorum\nLaetus in adversis, et mundi nomine gaudens\nEsse fidem, Nullum toto mihi, dixit, in orbe\nGratius esse solum, non parvo pignore vobis\nOstendi. Tenuit nostros hac obside Lesbos\nAdfectus: hic sacra domus carique penates,\nHic mihi Roma fuit. Non ulla in litora puppim\nAnte dedi fugiens, saevi cum Caesaris iram\nIam scirem meritam, servata coniuge, Lesbon,\nNon veritus tantam veniae committere vobis\nMateriem. Sed iam satis est fecisse nocentes:\nFata mihi totum mea sunt agitanda per orbem.\nHeu nimium felix aeterno nomine Lesbos,\nSive doces populos regesque admittere Magnum,\nSeu praestas mihi sola fidem. Nam quaerere certum est.\nFas quibus in terris, ubi sit scelus. Accipe, numen,\nSi quod adhuc mecum es, votorum extrema meorum:\nDa similes Lesbo populos, qui Marte subactum\nNon intrare suos, infesto Caesare, portus,\nNon exire vetent. Dixit, moestamque carinae\nImposuit comitem. Cunctos mutare putares\nTellurem patriumque solum: sic litore toto\nPlangitur: infestae tenduntur in aethera dextrae:\nPompeiumque minus, cuius Fortuna dolorem\nMoverat, ast illam, quam toto tempore belli\nUt civem videre suam, discedere cernens\nIngemuit populus: quam vix, si castra mariti\nVictoris peteret, siccis dimittere matres\nIam poterant oculis: tanto devinxit amore\nHos pudor, hos probitas, castique modestia vultus,\nQuod, submissa nimis, nulli gravis hospita turbae,\nStantis adhuc fati vixit, quasi coniuge victo.\nIam pelago medios Titan demissus ad ignes,\nNec quibus abscondit, nec si quibus exerit orbem,\nTotus erat: vigiles Pompeii in pectore curae\nNunc socias adeunt Romani foederis urbes,\nEt varias regum mentes, nunc invia mundi\nArva super nimios soles Austrumque iacentes.\nSaepe labor moestus curarum odiumque futuri\nProiecit fessos incerti pectoris aestus,\nRectoremque ratis de cunctis consulit astris:\nUnde notet terras; quae sit mensura secandi\nAequoris in coelo; Syriam quo sidere servet:\nAut quotus in plaustro Libyam bene dirigat ignis.\nDoctus ad haec fatur taciti servator Olympi:\nSignifero quaecumque fluunt labentia coelo,\nNumquam stante polo, miseros fallentia nautas\nSidera non sequimur: sed qui non mergitur undis\nAxis inocciduus, gemina clarissimus Arcto,\nIlle regit puppes. Hic cum mihi semper in altum\nSurget et instabit summis minor Ursa ceruchis;\nBosporon et Scythiae curvantem litora pontum\nSpectamus. Quidquid descendit ab arbore summa\nArctophylax, propiorque mari Cynosura feretur,\nIn Syriae portus tendit ratis. Inde Canopos\nExcipit, Australi coelo contenta vagari\nStella, timens Borean: illa quoque perge sinistra,\nTrans Pharon, in medio tanget ratis aequore Syrtes.\nSed quo vela dari, quo nunc pede carbasa tendi\nNostra iubes? Dubio contra cui pectore Magnus,\nHoc solum toto, respondit, in aequore serva,\nUt sit ab Emathiis semper tua longius oris\nPuppis, et Hesperiam pelago coeloque relinquas:\nCetera da ventis. Comitem pignusque recepi\nDepositum: tunc certus eram, quae litora vellem;\nNunc portum Fortuna dabit. Sic fatur: at ille\nIusto vela modo pendentia cornibus aequis\nTorsit, et in laevum puppim dedit, utque secaret,\nQuas Samiae cautes et quas Chios asperat, undas,\nHos dedit in proram, tenet hos in puppe rudentes.\nAequora senserunt motus, aliterque secante\nIam pelagus rostro, nec idem spectante carina,\nMutavere sonum. Non sic moderator equorum,\nDexteriore rota laevum cum circuit axem,\nCogit inoffensae currus accedere metae.\nOstendit terras Titan, et sidera texit.\nSparsus ab Emathia fugit quicumque procella,\nAdsequitur Magnum: primusque a litore Lesbi\nOccurrit natus, procerum mox turba fidelis.\nNam neque deiecto fatis, acieque fugato\nAbstulerat Magno reges Fortuna ministros:\nTerrarum dominos et sceptra Eoa tenentes\nExsul habet comites. Iubet ire in devia mundi\nDeiotarum, qui sparsa ducis vestigia legit.\nQuando, ait, Emathiis amissus cladibus orbis\nQua Romanus erat, superest, fidissime regum,\nEoam tentare fidem, populosque bibentes\nEuphraten, et adhuc securum a Caesare Tigrim.\nNe pigeat Magno quaerentem fata remotas\nMedorum penetrare domos, Sythicosque recessus,\nEt totum mutare diem, vocesque superbo\nArsacidae perferre meas: Si foedera nobis\nPrisca manent, mihi per Latium iurata Tonantem,\nPer vestros obstricta magos, implete pharetras,\nArmeniosque arcus Geticis intendite nervis:\nSi vos, o Parthi, peterem cum Caspia claustra,\nEt sequerer duros aeterni Martis Alanos,\nPassus Achaemeniis late discurrere campis,\nIn tutam trepidos numquam Babylona coegi.\nArva super Cyri, Chaldaeique ultima regni\nQua rapidus Ganges et qua Nysaeus Hydaspes\nAccedunt pelago, Phoebi surgentis ab igne\nIam propior, quam Persis, eram: tamen omnia vincens\nSustinui nostris vos tantum deesse triumphis:\nSolus et e numero regum telluris Eoae\nEx aequo me Parthus adit. Nec munere Magni\nStant semel Arsacidae. Quis enim post vulnera cladis\nAssyriae iustas Latii compescuit iras?\nTot meritis obstricta meis, nunc Parthia ruptis\nExcedat claustris vetitam per saecula ripam,\nZeugmaque Pellaeum. Pompeio vincite, Parthi;\nVinci Roma volet. Regem parere iubenti\nArdua non piguit, positisque insignibus aulae\nEgreditur, famuli raptos indutus amictus.\nIn dubiis tutum est inopem simulare tyranno.\nQuanto igitur mundi dominis securius aevum\nVerus pauper agit! Dimisso in litora rege,\nIpse per Icariae scopulos, Ephesumque relinquens,\nEt placidi Colophona maris, spumantia parvae\nRadit saxa Sami: spirat de litore Coo\nAura fluens: Gnidon inde fugit, claramque relinquit\nSole Rhodon, magnosque sinus Telmessidos undae\nCompensat medio pelago. Pamphylia puppi\nOccurrit tellus: nec se committere muris\nAusus adhuc ullis, te primum, parva Phaseli,\nMagnus adit. Nam te metui vetat incola rarus.\nExhaustaeque domus populis; maiorque carinae,\nQuam tua, turba fuit. Tendens hinc carbasa rursus\nIam Taurum, Tauroque videt Dipsunta cadentem.\nCrederet hoc Magnus, pacem cum praestitit undis\nEt sibi consultum. Cilicum per litora tutus\nParva puppe fugit: sequitur pars magna senatus\nAd profugum collecta ducem: parvisque Celendris,\nQua portu mittitque rates recipitque Selinus,\nIn Procerum coetu tandem moesta ora resolvit\nVocibus his Magnus: Comites bellique fugaeque,\nAtque instar patriae, quamvis in litore nudo,\nIn Cilicum terra, nullis circumdatus armis\nConsultem, rebusque novis exordia quaeram,\nIngentes praestate animos: non omnis in arvis\nEmathiis cecidi, nec sic mea fata premuntur,\nUt nequeam relevare caput, cladesque receptas\nExcutere. An Libyae Marium potuere ruinae\nErigere in fasces, plenis et reddere fastis:\nMe pressum leviore manu Fortuna tenebit?\nMille meae Graio volvuntur in aequore puppes,\nMille duces: sparsit potius Pharsalia nostras,\nQuam subvertit, opes. Sed me vel sola tueri\nFama potest rerum, toto quas gessimus orbe,\nEt nomen, quod mundus amat. Vos pendite regna\nViribus atque fide, Libyen, Parthosque, Pharonque,\nQuaenam Romanis deceat succurrere rebus.\nAst ego curarum, proceres, arcana mearum\nExpromam, mentisque meae quo pondera vergant.\nAetas Niliaci nobis suspecta tyranni est:\nArdua quippe fides robustos exigit annos.\nHinc anceps dubii terret sollertia Mauri:\nNamque memor generis Carthaginis impia proles\nImminet Hesperiae, multusque in pectore vano est\nHannibal; obliquo maculat qui sanguine regnum,\nEt Numidas contingit avos, iam supplice Varo\nIntumuit, viditque loco Romana secundo.\nQuare agite, Eoum, comites, properemus in orbem.\nDividit Euphrates ingentem gurgite mundum,\nCaspiaque immensos seducunt claustra recessus,\nEt polus Assyrias alter noctesque diesque\nVertit, et abruptum est nostro mare discolor unda,\nOceanusque suus. Regnandi sola voluntas.\nCelsior in campis sonipes, et fortior arcus;\nNec puer aut senior letales tendere nervos\nSegnis, et a nulla mors est incerta sagitta.\nPrimi Pellaeas arcu fregere sarissas,\nBactraque Medorum sedem, murisque superbam\nAssyrias Babylona domos. Nec pila timentur\nNostra nimis Parthis, audentque in bella venire,\nExperti Scythicas, Crasso pereunte, sagittas.\nSpicula nec solo spargunt fidentia ferro;\nStridula sed multo saturantur tela veneno.\nVulnera parva nocent, fatumque in sanguine summo est\nO utinam non tanta mihi fiducia saeviis\nEsset in Arsacidis! Fatis nimis aemula nostris\nFata movent Medos, multumque in gente deorum est\nEffundam populos alia tellure revulsos,\nExcitosque suis immittam sedibus ortus.\nQuodsi nos Eoa fides et barbara fallunt\nFoedera, vulgati supra commercia mundi\nNaufragium Fortuna ferat. Non regna precabor,\nQuae feci; sed magna feram solatia mortis\nOrbe iacens alio, nihil haec in membra cruente,\nNil socerum fecisse pie. Sed cuncta revolvens\nVitae fata meae, semper venerabilis illa\nOrbis parte fui: quantus Maeotida supra!\nQuantus apud Tanaim toto conspectus in ortu!\nQuas magis in terras nostrum felicibus actis\nNomen abit, aut unde redit maiore triumpho?\nRoma, fave coeptis: quid enim tibi laetius umquam\nPraestiterint superi, quam, si civilia Partho\nMilite bella geras, tantam consumere gentem,\nEt nostris miscere malis? Cum Caesaris arma\nConcurrent Medis, aut me Fortuna necesse est\nVindicet, aut Crassos. Sic fatus, murmure sentit\nConsilium damnasse viros: quos Lentulus omnes\nVirtutis stimulis et nobilitate dolendi\nPraecessit, dignasque tulit modo consule voces:\nSiccine Thessaliae mentem fregere ruinae?\nUna dies mundi damnavit fata? secundum\nEmathiam lis tanta datur? iacet omne cruenti\nVulneris auxilium? solos tibi, Magne, reliquit\nParthorum Fortuna pedes? Quid transfuga mundi\nTerrarum totos tractus coelumque perosus,\nAdversosque polos alienaque sidera quaeris,\nChaldaeos culture deos, et barbara sacra,\nParthorum famulus? Quid caussa obtendtur armis\nLibertatis amor? Miserum quid decipis orbem,\nSi servire potes? Te, quem Romana regentem\nHorruit auditu, quem captos ducere reges\nVidit ab Hyrcanis, Indoque a litore, silvis,\nDeiectum fatis, humilem, fractumque videbit,\nExtolletque animos Latium vesanus in orbem,\nSe simul, et Romam, Pompeio supplice, mensus?\nNil animis fatisque tuis effabere dignum:\nExiget ignorans Latiae commercia linguae,\nUt lacrimis se, Magne roges. Patimurne pudoris\nHoc vulnus, clades ut Parthia vindicet ante\nHesperias, quam Roma suas? Civilibus armis\nElegit te nempe ducem. Quid vulnera nostra\nIn Scythicos spargis populos, cladesque latentes?\nQuid Parthos transire doces? Solatia tanti\nPerdit Roma mali, nullos admittere reges\nSed civi servire suo. Iuvat ire per orbem\nDucentem saevas Romana in moenia gentes,\nSignaque ab Euphrate cum Crassis capta sequentem?\nQui solus regum, fato celante favorem.\nDefuit Emathiae, nunc tantas ille lacesset\nAuditi victoris opes, aut iungere fata\nTecum , Magne, volet? Non haec fiducia genti est.\nOmnis in Arctois populus quicumque pruinis\nNascitur, indomitus bellis, et mortis amator.\nQuidquid ad Boos tractus mundique teporem\nLabitur, emollit gentes dementia coeli.\nIllic et laxas vestes, et fluxa virorum\nVelamenta vides. Parthus per Medica rura,\nSarmaticos inter campos, effusaque plano\nTigridis arva solo, nulli superabilis hosti est\nLibertate fugae: sed non, ubi terra tumebit,\nAspera conscendet montis iuga; nec per opacas\nBella geret tenebras incerto debilis arcu,\nNec franget nando violenti vorticis amnem,\nNec tota in pugna perfusus sanguine membra\nExiget aestivum calido sub pulvere solem.\nNon aries illis, non ulla est machina belli:\nHaud fossas implere valent: Parthoque sequente\nMurus erit, quodcumque potest obstare sagittae.\nPugna levis, bellumque fugax, turmaeque vagante,\nEt melior cessisse loco, quam pellere, miles.\nIllita tela dolis, nec Martem cominus umquam\nAusa pati virtus, sed longe tendere nervos,\nEt, quo ferre velint, permittere vulnera ventis.\nEnsis habet vires, et gens quaecumque virorum est,\nBella gerit gladiis; nam Medos proelia prima\nExarmant, vacuaeque iubent remeare pharetrae.\nNulla manus illis fiducia, tota veneni est.\nCredis, Magne, viros, quos in discrimina belli\nCum ferro venisse parum est? Tentare pudendum\nAuxilium tanti est, toto divisus ut orbe\nA terra moriare tua? tibi barbara tellus\nIncumbat? te parva tegant ac vilia busta,\nInvidiosa tamen, Crasso quaerente sepulchrum?\nSed tua sors levior, quoniam mors ultima poena est,\nNec metuenda viris. At non Cornelia letum\nInfando sub rege timet. Num barbara nobis\nEst ignota Venus, quas ritu caeca ferarum\nPolluit innumeris leges et foedera tedae\nConiugibus? thalamique patent secreta nefandi.\nInter mille nurus epulis vesana meroque\nRegia non ullos exceptos legibus horret\nConcubitus: tot femineis complexibus unum\nNon lassat nox una marem. Iacuere sorores\nIn fratrum thalamis, sacrataque pignora matrum.\nDamnat apud gentes sceleris non sponte peracti\nOedipodionias infelix fabula Thebas:\nParthorum dominus quoties sic sanguine mixto\nNascitur Arsacides! Cui fas implere parentem,\nQuid rear esse nefas? Proles tam clara Metelli\nStabit barbarico coniux millesima lecto:\nQuamquam non ulli plus regia, Magne, vacabit\nSaevitia stimulante Venus, titulisque virorum.\nNam quo plura iuvent Parthum portenta, fuisse\nHanc sciet et Crassi: ceu pridem debila fatis\nAssyriia, trahitur cladis captiva vetustae.\nHaereat Eoae vulnus miserabile sortis;\nNon solum auxilium funesto a rege petisse,\nSed gessisse prius bellum civile pudebit.\nNam quod apud populos crimen socerique tuumque\nMaius erit, quam quod, vobis miscentibus arma,\nCrassorum vindicta perit? Incurrere cuncti\nDebuerant in Bactra duces, et ne qua vacarent\nArma, vel Arctoum Dacis Rhenique catervis\nImperii nudare latus, dum perfida Susa\nIn tumulos prolapsa virum, Babylonque iacerent.\nAssyriae paci finem, Fortuna, precamur:\nEt, si Thessaliae bellum civile peractum est,\nAd Partho, qui vicit, eat. Gens unica mundi est,\nDe qua Caesareis possim gaudere triumphis.\nNon tibi, cum primum gelidum transibis Araxen,\nUmbra senis moesti Scythicis confixa sagittis\nIngeret has voces? Tu, quem post funera nostra\nUltorem cinerum nudae speravimus umbrae,\nAd foedus pacemque venis? Tunc plurima cladis\nOccurrent monimenta tibi: quae moenia trunci\nLustrarunt cervice duces, ubi nomina tanta\nObruit Euphrates, et nostra cadavera Tigris\nDetulit in terras, ac reddidit. Ire per ista\nSi potes, in media socerum quoque, Magne, sedentem\nThessalia placare potes. Quin respicis orbem\nRomanum? Si regna times proiecta sub Austro,\nInfidumque Iubam, petimus Pharon arvaque Lagi.\nSyrtibus hinc Libycis tuto est Aegyptus: at inde\nGurgite septeno rapidus mare submovet amnis:\nTerra suis contenta bonis, non indiga mercis\nAut Iovis: in solo tanta est fiducia Nilo.\nSceptra puer Ptolemaeus habet, tibi debita, Magne,\nTutelae commissa tuae. Quis nominis umbram\nHorreat? Innocua est aetas: nec iura fidemque\nRespectumque deum veteris speraveris aulae.\nNil pudet adsuetos sceptris: mitissima sors est\nRegnorum sub rege novo. Non plura locutus\nImpulit huc animos. Quantum spes ultima rerum\nLibertatis habet! Victa est sententia Magni.\nTunc Cilicum liquere solum, Cyproque citatas\nImmisere rates, nullas cui praetulit aras\nUndae diva memor Paphiae, si numina nasci\nCredimus, aut quemquam fas est coepisse deorum.\nHaec ubi deseruit Pompeius litora, totos\nEmensus Cypri scopulos, quibus exit in Austrum,\nInde maris vasti transverso vertitur aestu:\nNec tenuit gratum nocturno lumine montem,\nInfimaque Aegypti pugnaci litora velo\nVix tetigit, qua dividui pars maxima Nili\nIn vada decurrit Pelusia septimus amnis.\nTempus erat, quo Libra pares examinat horas,\nNon uno plus aequa die, noctique rependit\nLux minor hibernae verni solatia damni.\nComperit ut regem Casio se monte tenere,\nFlectit iter: nec Phoebus adhuc, nec carbasa languent.\nIam rapido speculator eques per litora cursu\nHospitis adventu pavidam compleverat aulam.\nConsilii vix tempus erat: tamen omnia monstra\nPellaeae colere domus: quos inter Achoreus,\nIam placidus senio, fractisque modestior annis,\n(Hunc genuit, custos Nili crescentis in arva,\nMemphis vana sacrit; illo cultore deorum\nLustra suae Phoebes non unus vixerat Apis)\nConsilii vox prima fuit; meritumque, fidemque,\nSacraque defuncti iactavit pignora patris.\nSed, melior suadere malis, et nosse tyrannos,\nAusus Pompeium leto damnasse Pothinus:\nIus et fas multos faciunt, Ptolemaee, nocentes.\nDat poenas laudata fides, cum sustinet, inquit,\nQuos Fortuna premit. Fatis accede deisque,\nEt cole felices; miseros fuge. Sidera terra\nUt distant, ut flamma mari, sic utile recto.\nSceptrorum vis tota perit, si pendere iusta\nIncipit: evertitque arces respectus honesti.\nLibertas scelerum est, quae regna invisa tuetur,\nSublatusque modus gladiis. Facere omnia saeve\nNon impune licet, nisi cum facis. Exeat aula,\nQui vult esse pius. Virtus et summa potestas\nNon coeunt: semper metuet, quem saeva pudebunt.\nNon impune tuos Magnus contemserit annos;\nQui te nec victos arcere a litore nostro\nPosse putat. Neu te sceptris privaverit hospes,\nPignora sunt propiora tibi: Nilonque Pharonque,\nSi regnare piget, damnatae redde sorori.\nAegyptum certe Latiis tueamur ab armis.\nQuidquid non fuerit Magni, dum bella geruntur,\nNec victoris erit. Toto iam pulsus ab orbe,\nPostquam nulla manet rerum fiducia, quaerit,\nCum qua gente cadat: rapitur civilibus umbris.\nNec soceri tantum arma fugit: fugit ora senatus,\nCuius Thessalicas saturat pars magna volucres:\nEt metuit gentes, quas uno in sanguine mixtas\nDeseruit: regesque timet, quorum omnia mersit:\nThessaliaeque reus, nulla tellure receptus,\nSollicitat nostrum, quem nondum prodidit, orbem.\nIustior in Magnum nobis, Ptolemaee, querelae\nCaussa data est. Quid sepositam semperque quietam\nCrimine bellorum maculas Pharon, arvaque nostra\nVictori suspecta facis? cur sola cadenti\nHaec placuit tellus, in quam Pharsalica fata\nConferres, poenasque tuas? Iam crimen habemus,\nPurgandum gladio, quod nobis sceptra senatus\nTe suadente dedit. Votis tua fovimus arma.\nHoc ferrum, quod fata iubent proferre, paravi\nNon tibi, sed victo. Feriam tua viscera, Magne:\nMalueram soceri: rapimur, quo cuncta feruntur.\nTene mihi dubitas an sit violare necesse,\nCum liceat? Quae te nostri fiducia regni\nHuc agit, infelix? Populum non cernis inermem,\nArvaque vix refluo fodientem mollia Nilo ?\nMetiri sua regna decet viresque fateri.\nTu, Ptolemaee, potes Magni fulcire ruinam,\nSub qua Roma iacet? bustum cineresque movere\nThessalicos audes, bellumque in regna vocare?\nAnte aciem Emathiam nullis accessimus armis:\nPompeii nunc castra placent, quae deserit orbis?\nNunc, victoris opes et cognita fata lacessis?\nAdversis non deesse decet, sed laeta secutos.\nNulla fides umquam miseros elegit amicos.\nAdsensere omnes sceleri. Laetatur honore\nRex puer insueto, quod iam sibi tanta licere\nPermittant famuli. Sceleri delectus Achillas.\nPerfida qua tellus Casiis excurrit arenis,\nEt vada testantur iunctas Aegyptia Syrtes,\nExiguam sociis monstri gladiisque carinam\nInstruit. O superi, Nilusne et barbara Memphis,\nEt Pelusiaci tam mollis turba Canopi\nHos animos? Sic fata premunt civilia mundum?\nSic Romana iacent? Ullusue in cladibus istis\nEst locus Aegypto, Phariusque admittitur ensis?\nHanc certe servate fidem, civilia bella:\nCognatas praestate manus, externaque monstra\nPellite, si meruit tam claro nomine Magnus\nCaesaris esse nefas. Tanti; Ptolemaee, ruinam\nNominis haud metuis coeloque tonante, profanas\nInseruisse manus, impure ac semivir, audes?\nNon domitor mundi, nec ter Capitolia curru\nInvectus, regumque potens, vindexque senatus,\nVictorisque gener; Phario satis esse tyranno\nQuod poterat, Romanus erat. Quid viscera nostra\nScrutaris gladio Nescis, puer improbe, nescis,\nQuo tua sit fortuna loco: iam iure sine ullo\nNili sceptra tenes: cecidit civilibus armis,\nQui tibi regna dedit. Iam vento vela negarat\nMagnus, et auxilio remorum infanda petebat\nLitora: quem contra non longa vecta biremi\nAdpulerat scelerata manus: Magnoque patere\nFingens regna Phari, celsae de puppe carinae\nIn parvam iubet ire ratem, litusque malignum\nIncusat, bimaremque vadis frangentibus aestum,\nQui vetet externas terris advertere classes.\nQuodnisi fatorum leges intentaque iussu\nOrdinis aeterni miserae vicinia mortis\nDamnatum leto traherent ad litora Magnum,\nNon ulli comitum sceleris praesagia deerant:\nQuippe, fides si pura foret, si regia Magno\nSceptrorum auctori vera pietate pateret,\nVenturum tota Pharium cum classe tyrannum.\nSed cedit fatis, classemque relinquere iussus\nObsequitur, letumque iuvat praeferre timori.\nIbat in hostilem praeceps Cornelia puppim,\nHoc magis impatiens egresso deesse marito,\nQuod metuit clades. Remane, temeraria coniunx,\nEt tu, nate, precor, longeque e litore casus\nExspectate meos: et in hac cervice tyrannm\nExplorate fidem, dixit. Sed dura vetanti\nTendebat geminas amens Cornelia palmas:\nQuo sine me, crudelis, abis? Iterumne relinquor,\nThessalicis submota malis? Numquam omine laeto\nDistrahimur miseri. Poteras non flectere puppim,\nCum fugeres, alio, latebrisque relinquere Lesbi,\nOmnibus a terris si nos arcere parabas.\nAn tantum in fluctus placeo comes? Haec ubi frustra\nEffudit, prima pendet tamen anxia puppe:\nAttonitoque metu nec quoquam avertere visus,\nNec Magnum spectare potest. Stetit anxia classis\nAd ducis eventum, metuens non arma nefasque,\nSed ne submissis precibus Pompeius adoret\nSceptra sua donata manu. Transire parantem\nRomanus Pharia miles de puppe salutat\nSeptimius: qui (pro superum pudor!) arma satelles\nRegia gestabat posito deformia pilo:\nImmanis, violentus, atrox, nullaque ferarum\nMitior in caedes. Quis non, Fortuna, putasset\nParcere te populis, quod bello haec dextra vacasset,\nThessaliaque procul tam noxia tela fugasses?\nDisponis gladios, ne quo non fiat in orbe,\nHeu, facinus civile tibi. Victoribus ipsis\nDedecus, et numquam superum caritura pudore\nFabula; Romanus regi sic paruit ensis,\nPellaeusque puer gladio tibi colla recidit,\nMagne, tuo. Qua posteritas in saecula mittet\nSeptimium fama? scelus hoc quo nomine dicent,\nQui Bruti dixere nefas? Iam venerat horae\nTerminus extremae, Phariamque ablatus in alnum\nPerdiderat iam iura sui. Tunc stringere ferrum\nRegia monstra parant. Ut vidit cominus enses,\nInvolvit vultus, atque, indignatus apertum\nFortunae praestare caput, tunc lumina pressit,\nContinuitque animam, ne quas effundere voces\nPosset, et aeternam fletu corrumpere tamam.\nAt postquam mucrone latus funestus Achillas\nPerfodit, nullo gemitu consensit ad ictum,\nDespexitque nefas, servatque immobile corpus,\nSeque probat moriens, atque haec in pectore volvit:\nSaecula Romanos numquam tacitura labores\nAttendunt, aevumque sequens speculatur ab omni\nOrbe ratem, Phariamque fidem. Nunc consule famae.\nFata tibi longae fluxerunt prospera vitae:\nIgnorant populi, si non in morte probaris,\nAn scieris adversa pati. Ne cede pudori,\nAuctoremque dole fati. Quacumque feriris,\nCrede manum soceri. Spargant lacerentque licebit,\nSum tamen, o superi, felix, nullique potestas\nHoc auferre deo. Mutantur prospera vitae:\nNon fit morte miser. Videt hanc Cornelia caedem,\nPompeiusque meus. Tanto patientius, oro,\nClaude, dolor, gemitus: natus coniuxque, peremptum\nSi mirantur, amant. Talis custodia Magno\nMentis erat: ius hoc animi morientis habebat.\nAt non tam patiens Cornelia cernere saevum\nQuam perferre nefas, miserandis aethera complet\nVocibus: o coniunx, ego te scelerata peremi:\nLetiferae tibi caussa morae fuit avia Lesbos,\nEt prior in Nili pervenit litora Caesar.\nNam cui ius alii sceleris? Sed, quisquis in istud\nA superis immisse caput, vel Caesaris irae\nVel tibi prospiciens, nescis, crudelis, ubi ipsa\nViscera sint Magni: properas, atque ingeris ictus,\nQua votum est victo. Poenas non morte minores\nPendat, et ante meum videat caput. Haud ego culpa\nLibera bellorum, quae matrum sola per undas\nEt per castra comes, nullis absterrita fatis,\nVictum, quod reges etiam timuere, recepi.\nHoc merui, coniux, in tuta puppe relinqui?\nPerfide, parcebas? te fata extrema petente,\nVita digna fui? Moriar, nec munere regis.\nAut mihi praecipitem, nautae, permittite saltum,\nAut laqueum collo tortosque aptare rudentes:\nAut aliquis Magno dignus comes exigat ensem.\nPompeio praestare potest, quod Caesaris armis\nImputet. O saevi, properantem in fata tenetis\nVivis adhuc, coniux, et iam Cornelia non est\nIuris, Magne, sui. Prohibent accersere mortem:\nServor victori. Sic fata, interque suorum\nLapsa manus, rapitur, trepida fugiente carina.\nAt Magni cum terga sonent et pectora ferro,\nPermansisse decus sacrae venerabile formae,\nIratamque deis faciem, nil ultima mortis\nEx habitu vultuque viri mutasse, fatentur\nQui lacerum videre caput. Nam saevus in ipso\nSeptimius sceleris maius scelus invenit actu:\nAc retegit sacros, scisso velamine, vultus\nSemianimis Magni, spirantiaque occupat ora,\nCollaque in obliquo ponit languentia transtro.\nTunc nervos venasque secat, nodosaque frangit\nOssa diu: nondum artis erat, caput ense rotare.\nAt postquam trunco cervix abscisa recessit,\nVindicat hoc Pharius dextra gestare satelles.\nDegener atque operae, miles Romane, secundae,\nPompeii diro sacrum caput ense recidis,\nUt non ipse feras? Pro summi fata pudoris!\nImpius ut Magnum nosset puer, illa verenda\nRegibus hirta coma, et generosa fronte decora\nCaesaries comprensa manu est, Pharioque veruto,\nDum vivunt vultus, atque os in murmura pulsant\nSingultus animae, dum lumina nuda rigescunt,\nSuffixum caput est, quo numquam bella iubente\nPax fuit: hoc leges, Campumque, et rostra movebat:\nHac facie Fortuna tibi Romana placebas.\nNec satis infando fuit hoc vidisse tyranno:\nVult sceleri superesse fidem. Tunc arte nefanda\nSubmota est capiti tabes: raptoque cerebro\nExsiccata cutis, putrisque effluxit ab alto\nHumor, et infuso facies solidata veneno est.\nUltima Lageae stirpis, perituraque proles,\nDegener, incestae sceptris cessure sororis,\nCum tibi sacrato Macedon servetur in antro,\nEt regum cineres exstructo monte quiescant,\nCum Ptolemaeorum manes seriemque pudendam\nPyramides claudant, indignaque Mausolea:\nLitora Pompeium feriunt, truncusque vadosis\nHuc illuc iactatur aquis? Adeone molesta\nTotum cura fuit socero servare cadaver?\nHac Fortuna fide Magni tam prospera fata\nPertulit: hac illum summo de culmine rerum\nMorte petit, cladesque omnes exegit in uno\nSaeva die, quibus immunes tot praestitit annos:\nPompeiusque fuit, qui numquam mixta videret\nLaeta malis: felix nullo turbante deorum,\nEt nullo parcente miser. Semel impulit illum\nDilata Fortuna manu. Pulsatur arenis,\nCarpitur in scopulis, hausto per vulnera fluctu\nLudibrium pelagi: nullaque manente figura,\nUna nota est Magno capitis factura revulsi.\nAnte tamen Pharias victor quam tangat arenas,\nPompeio raptim tumulum Fortuna paravit,\nNe iaceat nullo, vel ne meliore sepulchro.\nE latebris pavidus decurrit ad aequora Cordus.\nQuaestor ab Idalio Cinyraeae litore Cypri\nInfaustus Magni fuerat comes. Ille per umbras\nAusus ferre gradum, victum pietate timorem\nCompulit, ut mediis quaesitum corpus in undis\nDuceret ad terram, traheretque ad litora Magnum.\nLucis moesta parum per densas Cynthia nubes\nPraebebat; cano sed discolor aequore truncus\nConspicitur. Tenet ille ducem complexibus arctis,\nEripiente mari: nunc victus pondere tanto\nExspectat fluctus, pelagoque iuvante cadaver\nImpellit. Postquam sicco iam litore sedit,\nIncubuit Magno, lacrimasque effudit in omne\nVulnus, et ad superos obscuraque sidera fatur:\nNon pretiosa petit cumulato ture sepulchra\nPompeius, Fortuna, tuus; non pinguis ad astra\nUt ferat e membris Eoos fumus odores,\nUt Romana suum gestent pia colla parentem,\nPraeferat ut veteres feralis pompa triumphos,\nUt resonent cantu tristi fora, totus ut ignem\nProiectis moerens exercitus ambiat armis.\nDa vilem Magno plebeii funeris arcam,\nQuae lacerum corpus siccos effundat in ignes.\nRobora non desint misero, nec sordidus ustor.\nSit satis, o superi, quod non Cornelia fuso\nCrine iacet, subicique facem complexa maritum\nImperat, extremo sed abest a munere busti\nInfelix coniux, nec adhuc a litore longe est.\nSic fatus, parvos iuvenis procul adspicit ignes,\nCorpus, vile suis, nullo custode cremantes.\nInde rapit flammas, semiustaque robora membris\nSubducens, Quaecumque es, sit, neglecta, nec ulli\nCara tuo, sed Pompeio felicior umbra,\nQuod iam compositum violat manus hospita bustum,\nDa veniam; si quid sensus post fata relictum est,\nCedis et ipsa rogo, paterisque haec damna sepulchri,\nTeque pudet sparsis Pompeii manibus, uri.\nSic fatur, plenusque sinus ardente favilla\nPervolat ad truncum; qui fluctu paene relatus\nLitore pendebat. Summas dimovit arenas,\nEt collecta procul lacerae fragmenta carinae\nExigua trepidus posuit scrobe. Nobile corpus\nRobora nulla premunt, nulla strue membra recumbunt:\nAdmotus Magnum, non subditus, accipit ignis.\nIle sedens iuxta flammas: O maxime, dixit,\nDuctor, et Hesperii maiestas nominis una,\nSi tibi iactatu pelagi, si funere nullo\nTristior iste rogus; manes animamque potentem\nOfficiis averte meis: iniuria fati\nHoc fas esse iubet; ne ponti belua quidquam,\nNe fera, ne volucres, ne saevi Caesaris ira\nAudeat: exiguam, quantum potes, accipe flammam,\nRomana succense manu. Fortuna recursus\nSi det in Hesperiam, non hac in sede quiescent\nTam sacri cineres, sed te Cornelia, Magne,\nAccipiet, nostraque manu transfundet in urnam.\nInterea parvo signemus litora saxo,\nUt nota sit busti; si quis placare peremptum\nForte volet, plenos et reddere mortis honores;\nInveniat trunci cineres, et norit arenas,\nAd quas, Magne, tuum referat caput. Haec ubi fatus,\nExcitat invalidas admoto fomite flammas.\nCarpitur, et lentum Magnus destillat in ignem,\nTabe fovens bustum. Sed iam percusserat astra\nAurorae praemissa dies: ille, ordine rupto\nFuneris, adtonitus latebras in litore quaerit.\nQuam metuis, demens, isto pro crimine poenam,\nQuo te fama loquax omnes accepit in annos\nCondita laudabit Magni socer impius ossa:\nI modo securus veniae, fassusque sepulchrum\nPosce caput. Cogit pietas imponere finem\nOfficio. Semiusta rapit resolutaque nondum\nOssa satis, nervis et inustis plena medullis\nAequorea restinguit aqua, congestaque in unum\nParva clausit humo. Tunc, ne levis aura retectos\nAuferret cineres, saxo compressit arenam:\nNautaque ne bustum religato fune moveret,\nInscripsit sacrum semiusto stipite nomen:\nHIC SITUS EST MAGNUS. Placet hoc, Fortuna, sepulchrum\nDicere Pompeii, quo condi maluit illum,\nQuam terra caruisse socer? Temeraria dextra,\nCur obicis Magno tumulum, manesque vagantes\nIncludis? Situs est, qua terra extrema refuso\nPendet in Oceano. Romanum nomen et omne\nImperium Magno est tumuli modus. Obrue saxa,\nCrimine plena deum. Si tota est Herculis Oete,\nEt iuga tota vacant Bromio Nyseia, quare\nUnus in Aegypto Magno lapis Omnia Lagi\nArva tenere potest, si nullo cespite nomen\nHaeserit. Erremus populi, cinerumque tuorum,\nMagne, metu nullas Nili calcemus arenas.\nQuodsi tam sacro dignaris nomine saxum,\nAdde actus tantos, monimentaque maxima rerum:\nAdde truces Lepidi motus, Alpinaque bella,\nArmaque Sertori, revocato consule, victa,\nEt currus, quos egit eques: commercia tuta\nGentibus, et pavidos Cilicas maris. Adde subactam\nBarbariem, gentesque vagas, et quidquid in Euro\nRegnorum Boreaque iacet. Dic semper ab armis\nCivilem repetisse togam: ter curribus actis\nContentum patriae multos donasse triumphos.\nQuis capit haec tumulus? Surgit miserabile bustum\nNon ullis plenum titulis, non ordine tanto\nFastorum: solitumque legi super alta deorum\nCulmina, et exstructos spoliis hostilibus arcus,\nHaud procul est ima Pompeii nomen arena,\nDepressum tumulo, quod non legat advena rectus,\nQuod, nisi monstratum, Romanus transeat hospes.\nNoxia civili tellus Aegyptia fato,\nHaud equidem immerito Cumanae carmine vatis\nCautum, ne Nili Pelusia tangeret ora\nHesperius miles, ripasque aestate tumentes.\nQuid tibi saeva precer pro tanto crimine tellus?\nVertat aquas Nilus, quo nascitur orbe, retentus,\nEt steriles egeant hibernis imbribus agri,\nTotaque in Aethiopum putres solvaris arenas.\nNos in templa tuam Romana accepimus Isin,\nSemicanesque deos, et sistra iubentia luctus,\nEt quem tu plangens hominem testaris Osirin:\nTu nostros, Aegypte, tenes in pulvere Manes.\nTu quoque, cum saevo dederis iam templa tyranno,\nNondum Pompeii cineres, o Roma, petisti:\nExsul adhuc iacet umbra ducis. Si saecula prima\nVictoris timuere minas: nunc excipe saltem\nOssa tui Magni, si nondum subruta fluctu\nInvisa tellure sedent. Quis busta timebit?\nQuis sacris dignam movisse verebitur umbram?\nImperet hoc nobis utinam scelus, et velit uti\nNostro Roma sinu: satis o nimiumque beatus,\nSi mihi contingat manes transferre revulsos\nAusoniam, si tale ducis violare sepulchrum.\nForsitan, aut sulco sterili cum poscere finem\nA superis, aut Roma volet feralibus Austris,\nIgnibus aut nimiis, aut terrae tecta moventi,\nConsilio iussuque deum transibis in urbem,\nMagne, tuam, summusque feret tua busta sacerdos.\nNunc quis ad exustam Cancro torrente Syenen\nIbit, et imbrifera siccas sub Pleiade Thebas,\nSpectator Nili: quis rubri stagna profundi,\nAut Arabum portus mercis mutator Eoae,\nMagne, petet, quem non tumuli venerabile saxum,\nEt cinis in summis forsan turbatus arenis\nAdvertet, manesque tuos placare iuvabit,\nEt Casio praeferre Iovi? Nil ista nocebunt\nFamae busta tuae. Templis auroque sepultus\nVilior umbra fores: nunc est pro numine summo,\nHoc tumulo Fortuna iacens. Augustius aris\nVictoris Libyco pulsatur in aequore saxum.\nTarpeiis qui saepe deis sua tura negarunt,\nInclusum fusco venerentur cespite numen.\nProderit hoc olim, quod non mansura sepulcri\nArdua marmoreo surrexit pondere moles.\nPulveris exigui sparget non longa vetustas\nCongeriem, bustumque cadet, mortisque peribunt\nArgumenta tuae. Veniet felicior aetas,\nQua sit nulla fides saxum monstrantibus istud:\nAtque erit Aegyptus populis fortasse nepotum\nTam mendax Magni tumulo, quam Creta Tonantis.\nAt non in Pharia manes iacuere favilla,\nNec cinis exiguus tantam compescuit umbram:\nProsiluit busto, semustaque membra relinquens\nDegeneremque rogum, sequitur convexa Tonantis,\nQua niger astriferis connectitur axibus aer,\nQuaque patet terras inter lunaeque meatus,\n(Semidei manes habitant, quos ignea virtus\nInnocuos vita patientes aetheris imi\nFecit) et aeternos animam collegit in orbes.\nNon illuc auro positi, nec ture sepulti\nPerveniunt. Illic postquam se lumine vero\nImplevit, stellasque vagas miratur, et astra\nFixa polis, vidit quanta sub nocte iaceret\nNostra dies, risitque sui ludibria trunci.\nHinc super Emathiae campos, et signa cruenti\nCaesaris, ac sparsas volitavit in aequore classes;\nEt scelerum vindex in sancto pectore Bruti\nSedit, et invicti posuit se mente Catonis.\nIlle, ubi pendebant casus, dubiumque manebat,\nQuem mundi dominum facerent civilia bella,\nOderat et Magnum, quamvis comes isset in arma,\nAuspiciis raptus patriae ductuque senatus:\nAt post Thessalicas clades iam pectore toto\nPompeianus erat. Patriam tutore carentem\nExcepit, populi trepidantia membra refovit,\nIgnavis manibus proiectos reddidit enses,\nNec regnum cupiens gessit civilia bella,\nNec servire timens. Nil caussa fecit in armis\nIpse sua: totae post Magni funera partes\nLibertatis erant: quas ne per litora fusas\nColligeret rapido victoria Caesaris actu,\nCorcyrae secreta petit, ac mille carinis\nAbstulit Emathiae secum fragmenta ruinae.\nQuis ratibus tantis fugientia crederet ire\nAgmina? quis pelagus victas arctasse carinas?\nDorida tunc Malean, et apertam Taenaron umbris,\nInde Cythera petit: Boreaque urgente carinas\nCreta fugit: Dictaea legit, cedentibus undis,\nLitora. Tunc ausum classi praecludere portus\nImpulit ac saevas meritum Phycunta rapinas\nSparsit: et hinc placidis alto delabitur auris\nIn litus, Palinure, tuum: (neque enim aequore tantum\nAusonio monumenta tenes, portusque quietos\nTestatur Libye Phrygio placuisse magistro;)\nCum procul ex alto tendentes vela carinae\nAncipites tenuere animos, sociosne malorum,\nAn veherent hostes. Praeceps facit omne timendum\nVictor, et in nulla non creditur esse carina.\nAst illae puppes luctus planctusque ferebant,\nEt mala vel duri lacrimas motura Catonis.\nNam postquam frustra precibus Cornelia nautas\nPrivignique fugam tenuit, ne forte repulsus\nLitoribus Phariis remearet in aequora truncus,\nOstenditque rogum non iusti flamma sepulchri:\nErgo indigna fui, dixit, Fortuna, marito\nAccendisse rogum, gelidosque effusa per artus\nIncubuisse viro? laceros exurere crines?\nMembraque dispersi pelago componere Magni?\nVulneribus cunctis largos infundere fletus?\nOssibus et tepida vestes implere favilla,\nQuidquid ab extincto licuisset tollere busto,\nIn templis sparsura deum? Sine funeris ullo\nArdet honore rogus: manis hoc Aegyptia forsan\nObtulit officium grave manibus. O bene nudi\nCrassorum cineres ! Pompeio contigit igni\nInidia maiore deum. Similisne malorum\nSors mihi semper erit? numquam dare busta licebit\nConiugibus? numquam plenas plangemus ad urnas?\nQuid porro tumulis opus est, aut ulla requiris\nInstrumenta, dolor ? Non toto pectore portas\nImpia Pompeium? non imis haeret imago\nVisceribus? Quaerat cineres victura superstes.\nNunc tamen hinc longe qui fulget luce maligna\nIgnis, adhuc aliquid. Phario de litore surgens,\nOstendit mihi, Magne, tui. Iam flamma resedit,\nPompeiumque ferens vanescit solis ad ortus\nFumus, et invisi tendunt mihi carbasa venti.\nNon mihi nunc tellus Pompeio si qua triumphos\nVicta dedit, non alta terens Capitolia currus\nGratior: elapsus felix de pectore Magnus;\nHunc volumus, quem Nilus habet, terraeque nocenti\nNon haerere queror: crimen commendat arenas.\nLinquere, si qua fides, Pelusia litora nolo.\nTu pete bellorum casus, et signa per orbem,\nSexte, paterna move: namque haec mandata reliquit\nPompeius vobis in nostra condita cura:\n\"Me cum fatalis leto damnaverit hora,\nExcipite, o nati, bellum civile, nec umquam,\nDum tetris aliquis nostra de stirpe manebit,\nCaesaribus regnare vacet. Vel sceptra, vel urbes\nLibertate sua validas impellite fama\nNominis: has vobis partes, haec arma relinquo.\nInveniet classes, quisquis Pompeius in undas\nVenerit: et noster nullis non gentibus heres\nBella dabit: tantum indomitos memoresque paterni\nIuris habete animos. Uni parere decebit,\nSi faciet partes pro libertate, Catoni.\"\nExsolvi tibi, Magne, fidem; mandata peregi.\nInsidiae valuere tuae, deceptaque vixi,\nNe mihi commissas auferrem perfida voces.\nIam nunc te per inane chaos, per Tartara, coniux,\nSi sunt ulla, sequar: quam longo tradita leto,\nIncertum est: poenas animae vivacis ab ipsa\nAnte feram. Potuit cernens tua vulnera, Magne,\nNon fugere in mortem: planctu concussa peribit,\nEffluet in lacrimas; numquam veniemus ad enses,\nAut laqueos, aut praecipites per inania iactus.\nTurpe, mori post te solo non posse dolore.\nSic ubi fata, caput ferali obduxit amictu,\nDecrevitque pati tenebras, puppisque cavernis\nDelituit: saevumque arcte complexa dolorem\nPerfruitur lacrimis, et amat pro coniuge luctum.\nIllam non fluctus stridensque rudentibus Eurus\nMovit, et exsurgens ad summa pericula clamor:\nVotaque sollicitis faciens contraria nautis,\nComposita in mortem iacuit, favitque procellis.\nPrima ratem Cypros spumantibus accipit undis:\nInde tenens pelagus, sed iam moderatior, Eurus\nIn Libycas egit sedes, et castra Catonis.\nTristis, ut in multo mens est praesaga timore,\nAdspexit patrios comites e litore Magnus,\nEt fratrem: medias praeceps tunc fertur ad undas:\nDic ubi sit, germane, parens: stat summa caputque\nOrbis, an occidimus? Romanaque Magnus ad umbras\nAbstulit? Haec fatur: quem contra talia frater:\nO felix, quem Sors alias dispersit in oras,\nQuique nefas audis: oculos, germane, nocentes\nSpectato genitore fero. Non Caesaris armis\nOccubuit, dignoque perit auctore ruinae:\nRege sub impuro Nilotica rura tenente,\nHospitii fretus superis et munere tanto\nIn proavos, cecidit donati victima regni.\nVidi ego magnanimi lacerantes pectora patris:\nNec credens Pharium tantum potuisse tyrannum,\nLitore Niliaco socerum iam stare putavi.\nSed me nec sanguis, nec tantum vulnera nostri\nAdfecere senis, quantum gestata per urbem\nOra ducis, quae transfixo sublimia pilo\nVidimus: haec, fama est, oculis victoria iniqui\nServari; scelerisque fidem quaesisse tyrannum.\nNam corpus Phariaene canes avidaeque volucres\nDistulerint, an furtivus, quem vidimus, ignis\nSolverit, ignoro. Quaecumque iniuria fati\nAbstulit hos artus, superis haec crimina dono:\nServata de parte queror. Cum talia Magnus\nAudisset, non in gemitus lacrimasque dolorem\nEffudit; iustaque furens pietate profatur:\nPraecipitate rates e sicco litore, nautae;\nClassis in adversos erumpat remige ventos:\nIte, duces, mecum: numquam civilibus armis\nTanta fuit merces, inhumatos condere manes,\nSanguine semiviri Magnum satiare tyranni.\nNon ego Pellaeas arces, adytisque retectum\nCorpus Alexandri pigra Mareotide mergam?\nNon mihi pyramidum tumulis evulsus Amasis\nAtque alii reges Nilo torrente natabunt?\nOmnia dent poenas nudo tibi, Magne, sepulchra:\nEvolvam busto iam numen gentibus Isin,\nEt sacer in Magni cineres mactabitur Apis,\nEt tectum lino spargam per vulgus Osirin,\nSuppositisque deis uram caput. Has mihi poenas\nTerra dabit: linquam vacuos cultoribus agros,\nNec, Nilus cui crescat, erit: solusque tenebis\nAegyptum populis, genitor, superisque fugatis.\nDixerat, et classem saevas rapiebat in undas.\nSed Cato laudatam iuvenis compescuit iram.\nInterea totis, audito funere Magni,\nLitoribus sonuit percussus planctibus aether:\nExemploque carens et nulli cognitus aevo\nLuctus erat, mortem populos deflere potentis.\nSed magis, ut visa est, lacrimis exhausta, solutas\nIn vultus effusa comas, Cornelia puppi\nEgrediens, rursus geminato verbere plangunt.\nUt primum in sociae pervenit litora terrae,\nCollegit vestes, miserique insignia Magni,\nArmaque, et impressas auro, quas gesserat olim,\nExuvias, pictasque togas, velamina summo\nTer conspecta Iovi, funestoque intulit igni.\nIlle fuit miserae Magni cinis. Accipit omnis\nExemplum pietas, et toto litore busta\nSurgunt, Thessalicis reddentia manibus ignem.\nSic, ubi, depastis submittere gramina campis\nEt renovare parans hibernas Apulus herbas,\nIgne fovet terras, simul et Garganus et arva\nVulturis et calidi lucent buceta Matini.\nNon tamen ad Magni pervenit gratius umbras\nOmne quod in superos audet convicia vulgus,\nPompeiumque deis obicit, quam pauca Catonis\nVerba, sed a pleno venientia pectore veri.\nCivis obit, inquit, multo maioribus impar\nNosse modum iuris, sed in hoc tamen utilis aevo,\nCui non ulla fuit isti reverentia, salva\nLibertate potens, et solus plebe parata\nPrivatus servire sibi, rectorque senatus,\nSed regnantis, erat. Nil belli iure poposcit:\nQuaeque dari voluit, voluit sibi posse negari.\nImmodicas possedit opes, sed plura retentis\nIntulit: invasit ferrum, sed ponere norat.\nPraetulit arma togae: sed pacem armatus amavit.\nIuvit sumta ducem, iuvit dimissa potestas.\nCasta domus, luxuque carens, corruptaque numquam\nFortuna domini. Clarum et venerabile nomen\nGentibus, et multum nostrae quod proderat urbi.\nOlim vera fides, Sulla Marioque receptis,\nLibertatis obit: Pompeio rebus ademto\nNunc et ficta perit. Non iam regnare pudebit:\nNec color imperii, nec frons erit ulla senatus.\nO felix, cui summa dies fuit obvia victo,\nEt cui quaerendos Pharium scelus obtulit enses!\nForsitan in soceri potuisset vivere regno.\nScire mori, sors prima viris, sed proxima cogi.\nEt mihi, si fatis aliena in iura vemimus,\nDa talem, Fortuna, Iubam: non deprecor hosti\nServari, dum me servet cervice recisa.\nVocibus his maior, quam si Romana sonarent\nRostra ducis laudes, generosam venit ad umbram\nMortis honos. Fremit interea discordia vulgi\nCastrorum, bellique piget post funera Magni,\nCum Tarchondimotus linquendi signa Catonis\nSustulit. Hunc rapta fugientem classe secutus\nLitus in extremum, tali Cato voce notavit:\nO numquam pacate Cilix, iterumne rapinas\nVadis in aequoreas? Magnum Fortuna removit:\nIam pelago pirata redis. Tunc respicit omnes\nIn coetu motuque viros: quorum unus, aperta\nMente fugae, tali compellat voce regentem:\nNos, Cato, da veniam, Pompeii duxit in arma\nNon belli civilis amor, partesque favore\nFecimus. Ille iacet, quem paci praetulit orbis,\nCaussaque nostra perit: patrios permitte penates,\nDesertamque domum, dulcesque revisere natos.\nNam quis erit finis, si nec Pharsalia, pugnas,\nNec Pompeius erit? Perierunt tempora vitae,\nMars eat in tutum: iustas sibi nostra senectus\nProspiciat flammas. Bellum civile sepulchra\nVix ducibus praestare potest. Non barbara victos\nRegna manent: non Armenium mihi saeva minatur,\nAut Scythicum Fortuna iugum: sub iura togati\nCivis eo. Quisquis Magno vivente secundus,\nHic mihi primus erit: sacris praestabitur umbris\nSummus honor; dominum, quem clades cogit, habebo;\nNullum, Magne, ducem. Te solum in bella secutus,\nPost te fata sequar: neque enim sperare secunda\nFas mihi, nec liceat. Fortuna cuncta tenentur\nCaesaris: Emathium sparsit victoria ferrum.\nClausa fides miseris, et toto solus in orbe est,\nQui velit ac possit victis praestare salutem.\nPompeio scelus est bellum civile peremto,\nQuo fuerat vivente fides. Si publica iura,\nSi semper patriam sequeris, Cato, signa petamus,\nRomanus quae consul habet. Sic ille profatus\nInsiluit puppi, iuvenum comitante tumultu.\nActum Romanis fuerat de rebus, et omnis\nIndiga servitii fervebat litore plebes.\nErupere ducis sacro de pectore voces:\nErgo pari voto gessisti bella, iuventus,\nTu quoque pro dominis, et Pompeiana fuisti,\nNon Romana manus? Quod non in regna laboras,\nQuod tibi, non ducibus, vivis morerisque, quod orbem\nAdquiris nulli, quod iam tibi vincere tutum est,\nBella fugis, quaerisque iugum cervice vacante,\nEt nescis sine rege pati? Nunc caussa pericli\nDigna viris. Vestro potuit Pompeius abuti\nSanguine: nunc patriae iugulos ensesque negatis,\nCum prope libertas? Unum Fortuna reliquit\nIam tribus e dominis. Pudeat: plus regia Nili\nContulit in leges, et Parthi militis arcus.\nIte, o degeneres, Ptolemaei munus et arma\nSpernite. Quis vestras ulla putet esse nocentes\nCaede manus? Credet faciles sibi terga dedisse,\nCredet ab Emathiis primos fugisse Philippis.\nVadite securi: meruistis indice vitam\nCaesare, non armis, non obsidione subacti.\nO famuli turpes, domini post fata prioris\nItis ad heredem. Cur non maiora mereri,\nQuam vitam veniamque, libet? Rapiatur in undas\nInfelix Magni coniux, prolesque Metelli:\nDucite Pompeios: Ptolemaei vincite munus.\nNostra quoque inviso quisquis feret ora tyranno,\nNon parva mercede dabit. Sciet ista iuventus\nCervicis pretio bene se mea signa secutam.\nQuin agite, et magna meritum cum caede parate:\nIgnavum scelus est tantum fuga. Dixit: et omnes\nHaud aliter medio revocavit ab aequore puppes,\nQuam, simul effetas linquunt examina ceras,\nAtque oblita favi non miscent nexibus alas,\nSed sibi quaeque volat, nec iam degustat amarum\nDesidiosa thymum: Phrygii sonus increpat aeris,\nAdtonitae posuere fugam, studiumque laboris\nFloriferi repetunt, et sparsi mellis amorem:\nGaudet in Hyblaeo securus gramine pastor\nDivitias servasse casae: sic voce Catonis\nInculcata viris iusti patientia Martis.\nIamque acta belli non doctas ferre quietem\nConstituit mentes serieque agitare laborum.\nPrimum litoreis miles lassatur arenis:\nProximus in muros et moenia Cyrenarum\nEst labor: exclusus nulla se vindicat ira:\nPoenaque de victis sola est, vicisse, Catoni.\nInde peti placuit Libyci contermina Maris\nRegna Iubae; sed iter mediis natura vetabat\nSyrtibus: has audax sperat sibi cedere virtus.\nSyrtes vel, primam mundo natura figuram\nCum daret, in dubio pelagi terraeque reliquit;\n(Nam neque subsedit penitus, quo stagna profundi\nAcciperet, nec se defendit ab aequore tellus;\nAmbigua sed lege loci iacet invia sedes:\nAequora fracta vadis, abruptaque terra profundo,\nEt post multa sonant proiecti litora fluctus.\nSic male deseruit, nullosque exegit in usus\nHanc partem natura sui.) vel plenior alto\nOlim Syrtis erat pelago, penitusque natabat:\nSed rapidus Titan, ponto sua lumina pascens,\nAequora subduxit zonae vicina perustae:\nEt nunc pontus adhuc Phoebo siccante repugnat.\nMox ubi damnosum radios admoverit aevum,\nTellus Syrtis erit: nam iam brevis unda superne\nInnatat, et late periturum deficit aequor.\nUt primum remis actum mare propulit omne\nClassis onus, densis fremuit niger imbribus Auster\nIn sua regna furens: tentatum classibus aequor\nTurbine defendit, longeque a Syrtibus undas\nEgit, et illato confregit litore pontum.\nTum quarum recto deprendit carbasa malo\nEripuit nautis; frustraque rudentibus ausis\nVela negare Noto, spatium vicere carinae,\nAtque ultra proram tumuit sinus. Omnia si quis\nProvidus antennae suffixit lintea summae,\nVincitur, et nudis avertitur armamentis.\nSors melior classi, quae fluctibus incidit altis,\nEt certo iactata mari. Quaecumque levatae\nArboribus caesis flatum effudere frementem,\nAbstulit has ventis liber contraria volvens\nAestus, et obnixum victor detrudit in Austrum.\nHas vada destituunt, atque interrupta profundo\nTerra ferit puppes: dubioque obnoxia fato\nPars sedet una ratis, pars altera pendet in undis.\nTunc magis impactum brevibus mare, terraque saevit\nObvia consurgens: quamvis elisus ab Austro,\nSaepe tamen cumulos fluctus non vincit arenae.\nEminet in tergo pelagi procul omnibus arvis,\nInviolatus aqua, sicci iam pulveris agger;\nStant miseri nautae, terraeque haerente carina\nLitora nulla vident. Sic partem intercipit aequor:\nPars ratium maior regimen clavumque secuta est,\nTuta fuga, nautasque loci sortita peritos,\nTorpentem Tritonos adit illaesa paludem.\nHanc, ut fama, deus, quem toto litore pontus\nAudit ventosa perflantem murmura concha,\nHanc et Pallas amat, patrio quae vertice nata\nTerrarum primam Libyen (nam proxima coelo est,\nUt probat ipse calor) tetigit, stagnique quieta\nVultus vidit aqua, posuitque in margine plantas,\nEt se dilecta Tritonida dixit ab unda.\nQuam iuxta Lethon tacitus praelabitur amnis,\nInfernis, ut fama, trahens oblivia venis:\nAtque insopiti quondam tutela draconis,\nHesperidum pauper spoliatus frondibus hortus.\nInvidus, annoso qui famam derogat aevo,\nQui vates ad vera vocat. Fuit aurea silva,\nDivitiisque graves et fulvo germine rami:\nVirgineusque chorus nitidi custodia luci,\nEt numquam somno damnatus lumina serpens,\nRobora complexus rutilo curvata metallo.\nAbstulit arboribus pretium, nemorique laborem\nAlcides: passusque inopes sine pondere ramos,\nRetulit Argolico fulgentia poma tyranno.\nHis igitur depulsa locis, effectaque classis\nSyrtibus, haud ultra Garamantidas attigit undas:\nSed duce Pompeio Libyes melioris in oris\nMansit. At impatiens virtus haerere Catonis\nAudet in ignotas agmen committere gentes,\nArmorum fidens, et terra cingere Syrtim.\nHaec eadem suadebat hiems, quae clauserat aequor;\nEt spes imber erat, nimios metuentibus ignes:\nUt neque sole viam, nec duro frigore saevam,\nInde polo Libyes, hinc bruma temperet annus.\nAtque ingressurus steriles sic fatur arenas:\nO quibus una salus placuit mea castra secutis\nIndomita cervice mori, componite mentes\nAd magnum virtutis opus summosque labores.\nVadimus in campos steriles, exustaque mundi,\nQua nimius Titan, et rarae in fontibus undae,\nSiccaque letiferis squalent serpentibus arva,\nDurum iter. Ad leges patriaeque ruentis amorem\nPer mediam Libyen veniant, atque invia tentent,\nSi quibus in nullo positum est evadere voto,\nSi quibus ire sat est. Neque enim mihi fallere quemquam\nEst animus, tectoque metu perducere vulgus.\nHi mihi sint comites, quos ipsa pericula ducent,\nQui, me teste, pati vel quae tristissima, pulchrum\nRomanumque putant. At qui sponsore salutis\nMiles eget, capiturque animae dulcedine, vadat\nAd dominum metiore via. Dum primus arenas\nIngrediar, primusque gradus in pulvere ponam,\nMe calor aethereus feriat, mihi plena veneno\nOccurrat serpens; fatoque pericula vestra\nPraetentate meo: sitiat, quicumque bibentem\nViderit: aut umbras nemorum quicumque petentem,\nAestuet: aut equitem peditum praecedere turmas,\nDeficiat; si quo fuerit discrimine notum,\nDux an miles eam. Serpens, sitis, ardor, arenae,\nDulcia virtuti: Gaudet patientia duris.\nLaetius est, quoties magno sibi constat, honestum.\nSola potest Libye turbam praestare malorum,\nUt deceat fugisse viros. Sic ille paventes\nIncendit virtute animos, et amore laborum,\nIrreducemque viam deserto limite carpit:\nEt, sacrum parvo nomen clausura sepulchro\nInvasit Libye securi fata Catonis.\nTertia pars rerum Libye, si credere famae\nCuncta velis: at si ventos coelumque sequaris,\nPars erit Europae. Neque enim plus litora Nili,\nQuam Scythicus Tanais primis a Gadibus absunt,\nUnde Europa fugit Libyen, et litora flexu\nOceano fecere locum: sed maior in unam\nOrbis abit Asiam. Nam cum communiter istae\nEffundant Zephyrum, Boreae latus illa sinistrum\nContingens, dextrumque Noti, descendit in ortus,\nEurum sola tenens. Libycae quod fertile terrae est,\nVergit in occasus: sed et haec non fontibus ullis\nSolvitur: Arctoos raris Aquilonibus imbres\nAccipit, et nostris reficit sua rura serenis.\nIn nullas vitiatur opes; non aere neque auro\nExcoquitur, nullo glebarum crimine, pura,\nEt penitus terra est. Tantum Maurusia genti\nRobora divitiae, quarum non noverat usum,\nSed citri contenta comis vivebat, et umbris.\nIn nemus ignotum nostrae venere secures,\nExtremoque epulas mensasque petivimus orbe.\nAt quaecumque vagam Syrtim complectitur ora\nSub nimio porrecta die, vicina perusti\nAetheris, exurit messes, et pulvere Bacchum\nEnecat, et nulls putris radice tenetur.\nTemperies vitalis abest, et nulla sub illa\nCura Iovis terra est: Natura deside torpet\nOrbis, et immotis annum non sentit arenis.\nHoc tam segne solum raras tamen exserit herbas,\nQuas Nasamon gens dura legit, qui proxima ponto\nNudus rura tenet; quem mundi barbara damnis\nSyrtis alit. Nam litoreis populator arenis\nImminet, et, nulla portus tangente carina,\nNovit epes. Sic cum toto commercia mundo\nNaufragiis Nasamones habent. Hac ire Catonem\nDura iubet virtus. Illic secura iuventus\nVentorum, nullasque timens tellure procellas,\nAequoreos est passa metus. Nam litore sicco,\nQuam pelago, Syrtis violentius accipit Austrum.\nEt terrae magis ille nocens. Non montibus illum\nAdversis frangit Libye, scopulisque repulsum\nDissipat, et liquidas e turbine solvit in auras:\nNec ruit in silvas, annosaque robora torquens\nLassatur: patet omne solum, liberque meatu\nAeoliam rabiem totis exercet habenis:\nEt non imbriferam contorto pulvere nubem\nIn flexum violentus agit: pars plurima terrae\nTollitur, et numquam resoluto vertice pendet.\nRegna videt pauper Nasamon errantia vento,\nDiscussasque domos: volitantque a culmine raptae\nDetecto Garamante casae. Non altius ignis\nRapta vehit: quantumque licet consurgere fumo,\nEt violare diem, tantum tenet aera pulvis.\nTum quoque Romanum solito violentius agmen\nAdgreditur, nullusque potest consistere miles,\nInstabilis, raptis etiam, quas calcat, arenis.\nConcuteret terras, orbemque a sede moveret,\nSi solida Libye compage et pondere duro\nClauderet exesis Austrum scopulosa cavernis:\nSed quia mobilibus facilis turbatur arenis,\nNusquam luctando stabilis manet: imaque tellus\nStat, quia summa fugit. Galeas et scuta virorum\nPilaque contorsit violento spiritus actu,\nIntentusque tulit magni per inania coeli.\nIllud in externa forsan longeque remota\nProdigium tellure fuit: delapsaque coelo\nArma timent gentes, hominumque erepta lacertis\nA superis demissa putant. Sic illa profecto\nSacrifico cecidere Numae, quae lecta iuventus\nPatricia cervice movet: spoliaverat Auster\nAut Boreas populos ancilia nostra ferentes.\nSic orbem torquente Noto Romana iuventus\nProcubuit, metuensque rapi, constrinxit amictus,\nInseruitque manus terrae: nec pondere solo,\nSed nisu iacuit, vix sic immobilis Austro:\nQui super ingentes cumulos involvit arenae,\nAtque operit tellure viros. Vix tollere miles\nMembra valet, multo congestu pulveris haereus.\nAdligat et stantes adfusae magnus arenae\nAgger, et immoti terra surgente tenentur.\nSaxa tulit penitus discussis proruta muris.\nEffuditque procul, miranda sorte malorum:\nQui nullas videre domos, videre ruinas.\nIamque iter omne latet: nec sunt discrimina terrae\nUlla, nisi aetheriae medio velut aequore flammae.\nSideribus novere vias: nec sidera nota\nOstendit Libycae finitor circulus orae,\nMultaque devexo terrarum margine celat.\nUtque calor solvit, quem torserat aera ventus\nIncensusque dies, manant sudoribus artus,\nArent ora siti: conspecta est parva maligna\nUnda procul vena: quam vix e pulvere miles\nCorripiens, patulum galeae confudit in orbem,\nPorrexitque duci. Squalebant pulvere fauces\nCunctorum: minimumque tenens dux ipse liquoris\nInvidiosus erat. Mene, inquit, degener unum\nMiles in hac turba vacuum virtute putasti?\nUsque adeo mollis primisque caloribus impar\nSum visus? Quanto poena tu dignior ista es,\nQui, populo sitiente, bibas! Sic concitus ira\nExcussit galeam, suffecitque omnibus unda.\nVentum erat ad templum, Libycis quod gentibus unum\nInculti Garamantes habent. Stat sortifer istic\nIupiter, ut memorant, sed non aut fulmina vibrans,\nAut similis nostro, sed tortis cornibus Ammon.\nNon illic Libycae posuerunt ditia gentes\nTempla, nec Eois splendent donaria gemmis.\nQuamvis Aethiopum populis Arabumque beatis\nGentibus atque Indis unus sit Iupiter Ammon,\nPauper adhuc deus est, nullis violata per aevum\nDivitiis delubra tenens: morumque priorum\nNumen, Romano templum defendit ab auro.\nEsse locis superos, testatur silva, per omnem\nSola virens Libyen. Nam quidquid pulvere sicco\nSeparat ardentem tepida Berenicida Lepti,\nIgnorat frondes: solus nemus extulit Ammon.\nSilvaram fons caussa loco, qui putria terrae\nAdligat, et domitas unda connectit arenas.\nSic quoque nil obstat Phoebo, cum cardine summo\nStat librata dies: truncum vix protegit arbor:\nTam brevis in medium radiis compellitur umbra.\nDeprensum est, hunc esse locum, qua circulum alti\nSolstitii medium signorum percutit orbem.\nNon obliqua meant, nec Tauro Scorpius exit\nRectior, aut Aries donat sua tempora Librae,\nAut Astraea iubet lentos descendere Pisces.\nPar Geminis Chiron, et idem quod Carcinos ardens\nHumidus Aegoceros: nec plus Leo tollitur Urna.\nAt tibi, quaecumque es Libyco gens igne diremta,\nIn Noton umbra cadit, quae nobis exit in Arcton:\nEt segnis Cynosura subit: tu sicca profundo\nMergi plaustra putas, nullumque in vertice summo\nSidus habes immune mari; procul axis uterque est,\nEt fuga signorum medio rapit omnia caelo.\nStabant ante fores populi, quos miserat Eos,\nCornigerique Iovis monitu nova fata petebant:\nSed Latio cessere duci: comitesque Catonem\nOrant, exploret Libycum memorata per orbem\nNumina, de fama tam longi iudicet aevi.\nMaximus hortator scrutandi voce deorum\nEventus Labienus erat. Sors obtulit, inquit,\nEt Fortuna viae tam magni numinis ora\nConsiliumque dei: tanto duce possumus uti\nPer Syrtes, bellique datos cognoscere casus.\nNam cui crediderim superos arcana daturos\nDicturosque magis, quam sancto vera Catoni?\nCerte vita tibi semper directa supernas\nAd leges, sequerisque deum. Datur, ecce, loquendi\nCum Iove libertas: inquire in fata nefandi\nCaesaris, et patriae venturos excute mores:\nIure suo populis uti legumque licebit,\nAn bellum civile perit. Tua pectora sacra\nVoce reple: durae semper virtutis amator,\nQuaere quid est virtus, et posce exemplar honesti.\nIlle, deo plenus, tacita quem mente gerebat,\nEffudit dignas adytis e pectore voces:\nQuid quaeri, Labiene, iubes? an liber in armis\nOccubuisse velim potius, quam regna videre?\nAn sit vita nihil, et longa? an differat aetas?\nAn noceat vis ulla bono? Fortunaque perdat\nOpposita virtute minas? laudandaque velle\nSit satis, et numquam successu crescat honestum?\nScimus, et haec nobis non altius inseret Ammon.\nHaeremus cuncti superis, temploque tacente,\nNil agimus nisi sponte dei: nec vocibus ullis\nNumen eget: dixitque semel nascentibus auctor\nQuidquid scire licet: steriles nec legit arenas,\nUt caneret paucis, mersitque hoc pulvere verum:\nEstque dei sedes, ubi terra, et pontus, et aer,\nEt coelum, et virtus. Superos quid quaerimus ultra?\nIuppiter est, quodcumque vides, quodcumque moveris.\nSortilegis egeant dubii, semperque futuris\nCasibus ancipites: me non oracula certum,\nSed mors certa facit. Pavido fortique cadendum est:\nHoc satis est dixisse Iovem. Sic ille profatur:\nServataque fide templi, discedit ab aris,\nNon exploratum populis Ammona relinquens.\nIpse manu sua pila gerens, praecedit anheli\nMilitis ora pedes: monstrat tolerare labores,\nNon iubet: et nulla vehitur cervice supinus,\nCarpentoque sedens. Somni parcissimus ipse est,\nUltimus haustor aquae. Cum tandem fonte reperto\nIndiga conatur laticis potare iuventus,\nStat, dum lixa bibat. Si veris magna paratur\nFama bonis, et si successu nuda remoto\nInspicitur virtus, quidquid laudamus in ullo\nMaiorum, Fortuna fuit. Quis Marte secundo,\nQuis tantum meruit populorum sanguine nomen?\nHunc ego per Syrtes Libyaeque extrema triumphum\nDucere maluerim, quam ter Capitolia curru\nScandere Pompeii, quam frangere colla Iugurthae.\nEcce parens verus patriae, dignissimus aris,\nRoma, tuis; per quem numquam iurare pudebit,\nEt quem, si steteris umquam cervice soluta,\nTunc olim factura deum. Iam spissior ignis,\nEt plaga, quam nullam superi mortalibus ultra\nA medio fecere die, calcatur, et unda\nRarior: inventus mediis fons unus arenis\nLargus aquae, sed quem serpentum turba tenebat\nVix capiente loco. Stabant in margine siccae\nAspides, in mediis sitiebant Dipsades undi.\nDuctor, ut adspexit perituros fonte relicto,\nAdloquitur: Vana specie conterrite leti,\nNe dubita, miles, tutos haurire liquores:\nNoxia serpentum est admito sanguine pestis:\nMorsu virus habent, et fatum dente minantur:\nPocula morte carent. Dixit, dubiumque venenum\nHausit: et in tota Libyae fons unus arena\nIlle fuit, de quo primus sibi posceret undam.\nCur Libycus tantis exundet pestibus aer\nFertilis in mortes, aut quid secreta nocenti\nMiscuerit natura solo, non cura laborque\nNoster scire valet: nisi quod vulgata per orbem\nFabula pro vera decepit saecula caussa.\nFinibus extremis Libyes, ubi fervida tellus\nAccipit Oceanum demisso sole calentem,\nSqualebant late Phorcynidos arva Medusae,\nNon nemorum protecta coma, non mollia sulco,\nSed dominas vultu conspectis aspera saxis,\nHoc primum natura nocens in corpore saevas\nEduxit pestes: illis e faucibus angues\nStridula fuderunt vibratis sibila linguis,\nFemineae qui more comae per terga soluti,\nIpsa flagellabant gaudentis colla Medusae.\nSurgunt adverse subrectae fronte colubrae,\nVipereumque fluit depexo crine venenum.\nHoc habet infelix, cunctis impune, Medusa,\nQuod spectare licet Nam rictus oraque monstri\nQuis timuit? quem, qui recto se lumine vidit,\nPassa Medusa mori est. Rapuit dubitantia fata,\nPraevenitque metus: anima periere retenta\nMembra, nec emissae riguere sub ossibus umbrae.\nEumenidum crines solos movere furores:\nCerberus Orpheo lenivit sibila cantu:\nAmphitryoniades vidit, cum vinceret, Hydram;\nHoc monstrum timuit genitor, numenque secundum\nPhorcus aquis, Cetoque parens, ipsaeque sorores\nGorgones: hoc potuit coelo pelagoque minari\nTorporem insolitum, mundoque abducere terram.\nE coelo volucres subito cum pondere lapsae:\nIn scopulis haesere ferae: vicina colentes\nAethiopum totae riguerunt marmore gentes.\nNullum animal visus patiens, ipsique retrorsum\nEffusi faciem vitabant Gorgonis angues.\nIlla sub Hesperiis stantem Titana columnis\nIn cautes Atlanta dedit: coeloque timente\nOlim Phlegraeo stantes serpente gigantes,\nErexit montes, bellumque immane deorum\nPallados in medio confecit pectore Gorgon.\nQuo postquam partu Danaes et divite nimbo\nOrtum Parrhasiae vexerunt Persea pennae\nArcados auctoris citharae liquidaeque palaestrae,\nEt subitus praepes Cyllenida sustulit harpen,\nHarpen alterius monstri iam caede rubentem,\nA Iove dilectae fuso custode iuvencae:\nAuxilium volucri Pallas tulit innuba fratri,\nPacta caput monstri: terraeque in fine Libyssae\nPersea Phoebeos converti iussit ad ortus,\nGorgonis averso sulcantem regna volatu:\nEt clypeum laevae fulvo dedit aere nitentem,\nIn quo saxificam iussit spectare Medusam.\nQuam sopor, aeternam tracturus morte quietem,\nObruit haud totam. Vigilat pars magna comarum,\nDefenduntque caput praetenti crinibus hydri:\nPars iacet in medios vultus oculique tenebras.\nIpsa regit trepidum Pallas, dextraque tremente\nPerseos aversi Cyllenida dirigit harpen,\nLata colubriferi rumpens confinia colli.\nQuos habuit vultus hamati vulnere ferri\nCaesa caput Gorgon! quanto spirasse veneno\nOra rear! quantumque oculos effundere mortis!\nNec Pallas spectare potest: vultusque gelassent\nPerseos aversi, si non Tritonia densos\nSparsisset crines, texissetque ora colubri.\nAliger in coelum sic rapta Gorgone fugit.\nIlle quidem pensabat iter, propiusque secabat\nAethera, si medias Europae scinderet urbes;\nPallas frugiferas iussit non laedere terras,\nEt parci populis. Quis enim non praepete tanto\nAethera respiceret? Zephyro convertitur ales,\nItque super Libyen, quae, nullo consita cultu,\nSideribus Phoeboque vacat: premit orbita solis,\nExuritque solum; nec terra celsior ulla\nNox cadit in coelum, lunaeque meatibus obstat,\nSi flexus oblita vagi per recta cucurrit\nSigna, nec in Borean aut in Noton effugit umbram.\nIlla tamen sterilis tellus, fecundaque nulli\nArva bono, virus stillantis tabe Medusae\nConcipiunt, dirosque fero de sanguine rores,\nQuos calor adiuvit, putrique incoxit arenae.\nHic, quae prima caput movit de pulvere tabes,\nAspida somniferam tumida cervice levavit.\nPlenior huic sanguis et crassi gutta veneni\nDecidit: in nulla plus est serpente coactum.\nIpsa caloris egens gelidum non transit in orbem\nSponte sua, Niloque tenus metitur arenas.\nSed quis erit nobis lucri pudor? inde petuntur\nHuc Libycae mortes, et fecimus Aspida mercem.\nAt non stare suum miseris passura cruorem,\nSquamiferos ingens Haemorrhois explicat orbes:\nNatus et, ambiguae coleret qui Syrtidos arva,\nChersydros, tractique via fumante Chelydri:\nEt semper recto lapsurus limite Cenchris:\nPluribus ille notis variatam pingitur alvum,\nQuam parvis tinctus maculis Thebanus Ophites.\nConcolor exustis atque indiscretus arenis\nAmmodytes: spinaque vagi torquente Cerastae:\nEt Scytale, sparsis etiam nunc sola pruinis\nExuvias positura suas: et torrida Dipsas:\nEt gravis in geminum vergens caput Amphisbaena:\nEt Natrix violator aquae, Iaculique volucres,\nEt contentus iter cauda sulcare Pareas:\nOraque distendens avidus spumantia Prester:\nOssaque dissolvens cum corpore tabificus Seps.\nSibilaque effundens cunctas terrentia pestes,\nAnte venena nocens, late sibi submovet omne\nVulgus, et in vacua regnat Basiliscus arena.\nVos quoque, qui cunctis innoxia numina terris\nSerpitis, aurato nitidi fulgore dracones,\nPestiferos ardens facit Africa. Ducitis altum\nAera cum pennis, armentaque tota secuti\nRumpitis ingentes amplexi verbere tauros:\nNec tutus spatio est elephas: datis omnia leto:\nNec vobis opus est ad noxia fata veneno.\nHas inter pestes duro Cato milite siccum\nEmetitur iter, tot tristia fata suorum\nInsolitasque videns parvo cum vulnere mortes.\nSigniferum iuvenem Tyrrheni sanguinis Aulum\nTorta caput retro Dipsas calcata momordit.\nFrons dolor aut sensus dentis fuit: ipsaque leti\nFrons caret invidia, nec quidquam plaga minatur.\nEcce subit virus tacitum, carpitque medullas\nIgnis edax, calidaque incendit viscera tabe.\nEbibit humorem circum vitalia fusum\nPestis, et in sicco linguam torrere palato\nCoepit; defessos iret qui sudor in artus\nNon fuit, atque oculos lacrimarum vena refugit.\nNon decus imperii, non moesti iura Catonis\nArdentem tenuere virum, quin spargere signa\nAuderet, totisque furens exquireret agris,\nQuas poscebat aquas sitiens in corde venenum.\nIlle vel in Tanain missus Rhodanumque Padumque\nArderet, Nilumque bibens per rura vagantem.\nAccessit morti Libye, fatisque minorem\nFamam Dipsas habet, terris adiuta perustis.\nScrutatur venas penitus squalentis arenae:\nNunc redit ad Syrtes, et fluctus accipit ore\nAequoreusque placet, sed non sibi sufficit, humor.\nNec sentit fatique genus mortemque veneni,\nSed putat esse sitim, ferroque aperite tumentes\nSustinuit venas, atque os implere cruore.\nIussit signa rapi propere Cato: discere nulli\nPermissum est, hoc posse sitim. Sed tristior illa\nMors erat ante oculos: miserique in crure Sabelli\nSeps stetit exiguus, quem flexo dente tenacem\nAvulsitque manu, piloque adfixit arenis:\nParva modo serpens; sed qua non ulla cruentae\nTantum mortis habet. Nam plagae proxima circum\nFugit rapta cutis, pallentiaque ossa retexit.\nIamque sinu laxo nudum est sine corpore vulnus;\nMembra natant sanie: surae fluxere: sine ullo\nTegmine poples erat: femorum quoque musculus omni\nLiquitur, et nigra distillant inguina tabe.\nDissiluit stringens uterum membrana, fluuntque\nViscera: nec, quantum toto de corpore debet,\nEffluit in terras: saevum sed membra venenum\nDecoquit; in minimum mox contrahit omnia virus\nVincula nervorum, et laterum contexta, cavumque\nPectus, et abstrusum fibris vitalibus, omne\nQuidquid homo est, aperit pestis. Natura profana\nMorte patet: manant humeri fortesque lacerti:\nColla caputque fluunt. Calido non ocius Austro\nNix resoluta cadit, nec solem cera sequetur.\nParva loquor, corpus sanie stillasse perustum:\nHoc et flamma potet. Sed quis rogus abstulit ossa\nHaec quoque discedunt, putresque secuta medullas\nNulla manere sinunt rapidi vestigia fati.\nCyniphias inter pestes tibi palma nocendi est;\nEripiunt omnes animam, tu sola cadaver.\nEcce subit fades leto diversa fluenti\nNasidium Marsi cultorem torridus agri\nPercussit Prester. Illi rubor igneus ora\nSuccendit, tenditque cutem, pereunte figura,\nMiscens cuncta tumor, toto iam corpore maior:\nHumanumque egressa modum, super omnia membra\nEfflatur sanies: late pollente veneno,\nIpse latet penitus congesto corpore mersus:\nNec lorica tenet distenti corporis auctum.\nSpumeus accenso non sic exundat aheno\nUndarum cumulis: nec tantos carbasa Coro\nCurvavere sinus. Tumidos iam non capit artus\nInformis globus, et confuso pondere truncus.\nIntactum, volucrum rostris epulasque daturum\nHaud impune feris, non ausi tradere busto,\nNondum stante modo, crescens fugere cadaver.\nSed maiora parant Libycae spectacula pestes.\nImpressit dentes Haemorrhois aspera Tullo\nMagnanimo iuveni, miratorique Catonis.\nUtque solet pariter totis se effundere signis\nCorycii pressura croci: sic omnia membra\nEmisere simul rutilum pro sanguine virus.\nSanguis erant lacrimae: quaecumque foramina novit\nHumor, ab his largus manat cruor: ore redundant,\nEt patulae nares: sudor rubet: omnia plenis\nMembra fluunt venis: totum est pro vulnere corpus,\nAt tibi, Leve miser, fixus praecordia pressit\nNilaca serpente cruor: nulloque dolore\nTestatus morsus, subita caligine mortem\nAccipis, et Stygias somno descendis ad umbras.\nNon tam veloci corrumpunt pocula leto,\nStipite quae diro virgas mentita Sabinas\nToxica fatilegi carpunt matura Sabaei.\nEcce procul saevus sterilis se robore trunci\nTorsit et immisit (iaculum vocat Africa) serpens:\nPerque caput Paulli transactaque tempora fugit.\nNil ibi virus agit: rapuit cum vulnere fatum.\nDeprensum est, quae funda rotat, quam lenta volarent.\nQuam segnis Scythicae strideret arundinis aer.\nQuid prodest miseri Basiliscus cuspide Murri\nTransactuas? Velox currit per tela venenum,\nInvaditque manum: quam protinus ille retecto\nEnse ferit, totoque simul demittit ab armo;\nExemplarque sui spectans miserabile leti\nStat tutus, pereunte manu. Quis fata putaret\nScorpion aut vires maturae mortis habere.\nIlle minax nodis, et recto verbere saevus,\nTeste tulit coelo victi decus Orionis.\nQuis calcare tuas metuat, Solpuga, latebras?\nEt tibi dant Stygiae ius in sua fila sorores.\nSic nec clara dies nec nox dabat atra quietem\nSuspecta est miseris in qua tellure iacebant.\nNam neque congestae struxere cubilia frondes\nNec culmis crevere tori: sed corpora fatis\nExpositi volvuntur humo, calidoque vapore\nAdliciunt gelidas nocturno frigore pestes:\nInnocuosque diu rictus torpente veneno\nInter membra fovent. Nec, quae mensura viarum,\nQuisve modus, norant, coelo duce. Saepe querentes,\nReddite, di, clamant, miseris, quae fugimus, arma:\nReddite Thessaliam. Patimur cur segnia fata\nIn gladios iurata manus? Pro Caesare pugnant\nDipsades, et peragunt civilia bella cerastae.\nIre libet, qua zona rubens atque axis inustus\nSolis equis: iuvat aetheriis adscribere caussis,\nQuod peream, coeloque mori. Nil, Africa, de te,\nNec de te, natura, queror: tot monstra ferentem,\nGentibus ablatum, dederas serpentibus orbem:\nImpatienseque solum Cereris, cultore negato,\nDamnasti, atque homines voluisti deesse venenis.\nIn loca serpentum nos venimus: accipe poenas,\nTu, quisquis superum, commercia nostra perosus,\nHinc torrente plaga, dubiis hinc Syrtibus orbem\nAbrumpens, medio posuisti limite mortes.\nPer secreta tui bellum civile recessus\nVadit; et arcani miles tibi conscius orbis\nClaustra petit mundi. Forsan maiora supersunt\nIngressis. Coeunt ignes stridentibus undis,\nEt premitur natura poli. Sed longius ista\nNulla iacet tellus, quam fama cognita nobis\nTristia regna Iubae. Quaeremus forsitan istas\nSerpentum terras; habet et solatia coelum:\nVivit adhuc aliquid. Patriae non arva requiro,\nEuropamque, alios soles, Asiamque, videntem:\nQua te parte poli, qua te tellure reliqui,\nAfrica? Cyrenis etiam nunc bruma rigebat.\nExiguane via legem convertimus anni?\nImus in adversos axes: evolvimur orbe:\nTerga damus ferienda Noto. Nunc forsitan ipsa est\nSub pedibus iam Roma meis. Solatia fati\nHaec petimus: veniant hostes, Caesarque sequatur,\nQua fugimus. Sic dura suos patienia questus\nExonerat: cogit tantos tolerare labores\nSumma ducis virtus, qui nuda fusus arena\nExcubat, atque omni Fortunam provocat hora.\nOmnibus unus adest fatis; quocumque vocatur,\nAdvolat, atque ingens meritum maiusque salute\nContulit, in letum vires: puduitque gementem\nIllo teste mori. Quod ius habuisset in ipsum\nUlla lues? Casus alieno pectore vincit\nSpectatorque docet, magnos nil posse dolores.\nVix miseris serum tanto lassata periclo\nAuxilium Fortuna dedit. Gens unica terras\nIncolit a saevo serpentum innoxia morsu,\nMarmaridae Psyili: par lingua potentibus herbis:\nIpse cruor tutus, nullumque admittere virus,\nVel cantu cessante, potest. Natura locorum\nIussit, ut immunes mixti serpentibus essent\nProfuit in mediis sedem posuisse venenis\nPax illis cum morte data est. Fiducia tanta est\nSanguinis: in terras parvus cum decidit infans,\nNe qua sit externae Veneris mixtura timentes,\nLetifera dubios explorant aspide partus.\nUtque Iovis volucer, calido cum protulit ovo\nImplumes natos, solis convertit ad ortus:\nQui potuere pati radios, et lumine recto\nSustinuere diem coeli, servantur in usus;\nQui Phoebo cessere, iacent: sic pignora gentis\nPsyllus habet, si quis tactos non horruit angues,\nSi quis donatis lusit serpentibus infans.\nNec solum gens illa sua contenta salute:\nExcubat hospitibus, contraque nocentia monstra\nPsyllus adest populis. Qui, tunc Romana secutus\nSigna, simul iussit statui tentoria ductor,\nPrimum, quas valli spatium comprendit, arenas\nExpurgat cantu, verbisque fugantibus angues.\nUltima castrorum medicatus circuit ignis.\nHic ebulum stridet, peregrinaque galbana sudant,\nEt tamarix non laeta comis, Eoaque costus,\nEt panacea potens, et Thessala centaurea:\nPeucedanumque sonat flammis, Erycinaque thapsos;\nEt larices fumoque gravem serpentibus urunt\nAbrotanum, et longe nascentis cornua cervi.\nSic nox tuta viris. At si quis peste diurna\nFata trahit, tunc sunt magicae miracula gentis,\nPsyllorumque ingens et rapti pugna veneni.\nNam primum tacta designat membra saliva,\nQuae cohibet virus, retinetque in vulnere pestem.\nPlurima tum volvit spumanti carmina lingua\nMurmure continuo, nec dant suspiria cursus\nVulneris, aut minimum patiuntur fata tacere.\nSaepe quidem pestis nigris inserta medullis\nExcantata fugit: sed si quod tardius audit\nVirus, et elicitum iussumque exire repugnat,\ntunc superincumbens pallentia vulnera lambit,\nOre venena trahens, et siccat dentibus artus,\nExtractamque tenens gelido de corpore mortem\nExspuit: et cuius morsus superaverit anguis,\nIam promtum Psyllis vel gustu nosse veneni.\nHoc igitur melior tandem Romana iuventus\nAuxilio, late squalentibus errat in arvis.\nBis positis Phoebe flammis, bis luce recepta\nVidit arenivagum surgens fugiensque Catonem.\nIamque illis magis atque magis durescere pulvis\nCoepit, et in terram Libye spissata reverti.\nIamque procul rarae nemorum se tollere frondes:\nSurgere congesto non culta mapalia culmo.\nQuanta dedit miseris melioris gaudia terrae,\nCum primum saevos contra videre leones!\nProxima Leptis erat, cuius statione quietam\nExegere hiemem, nimbis flammisque carentem.\nCaesar ut Emathia satiatus clade recessit,\nCaetera curarum proiecit pondera, soli\nIntentus genero: cuius vestigia frustra\nTerris sparsa legens, fama duce tendit in undas,\nThreiciasque legit fauces, et amore notatum\nAequor, et Heroas lacrimoso litore turres,\nQua pelago nomen Nepheleias abstulit Helle.\nNon Asiam brevioris aquae disterminat usquam\nFluctus ab Europa, quamvis Byzantion arcto\nPontus et ostriferam dirimat Chalcedona cursu,\nEuxinumque ferens parvo ruat ore Propontis.\nSigeasque petit famae mirator arenas,\nEt Simoentis aquas, et Graio nobile busto\nRhoetion, et multum debentes vatibus umbras.\nCircuit exustae nomen memorabile Troiae,\nMagnaque Phoebei quaerit vestigia muri.\nIam silvae steriles et putres robore trunci\nAssaraci pressere domos, et templa deorum\nIam lassa radice tenent: ac tota teguntur\nPergama dumetis: etiam periere ruinae.\nAdspicit Hesiones scopulos, silvasque latentes,\nAnchisae thalamos; quo iudex sederit antro:\nUnde puer raptus coelo: quo vertice Nais\nLuserit Oenone: nullum est sine nomine saxum.\nInscius in sicco serpentem pulvere rivum\nTransierat, qui Xanthus erat. Securus in alto\nGramine ponebat gressus; Phryx incola manes\nHectoreos calcare vetat. Discussa iacebant\nSaxa, nec ullius faciem servantia sacri;\nHerceas, monstrator ait, non respicis aras?\nO sacer et magnus vatum labor, omnia fato\nEripis, et populis donas mortalibus aevum.\nInvidia sacrae, Caesar, ne tangere famae:\nNam, si quid Latiis fas est promittere Musis,\nQuantum Smyrnaei durabunt vatis honore,\nVenturi me teque legent: Pharsalia nostra\nVivet, et a nullo tenebris damnabimur aevo.\nUt ducis implevit visus veneranda vetustas,\nErexit subitas congestu cespitis aras,\nVotaque thuricremos non irrita fudit in ignes.\nDi cinerum, Phrygias colitis quicumque ruinas,\nAeneaeque mei, quos nunc Lavinia sedes\nServat et Alba, lares, et quorum lucet in aris\nIgnis adhuc Phrygius, nullique adspecta virorum\nPallas, in abstruso pignus memorabile templo,\nGentis Iuleae vestris clarissimus aris\nDat pia tura nepos, et vos in sede priori\nRite vocat: date felices in cetera cursus.\nRestituam populos: grata vice moenia reddent\nAusonidae Phrygibus, Romanaque Pergama surgent.\nSic fatus, repetit classes, et tota secundis\nVela dedit Coris; avidusque urgente procella\nIliacas pensare moras, Asiamque potentem\nPraevehitur, pelagoque Rhodon spumante reliquit.\nSeptima nox, Zephyro numquam laxante rudentes,\nOstendit Phariis Aegyptia litora flammis.\nSed prius orta dies nocturnam lampada texit,\nQuam tutas intraret aquas. Ibi plena tumultu\nLitora, et incerto turbatas murmure voces\nAccipit: ac, dubiis veritus se credere regnis,\nAbstinuit tellure rates. Sed dira satelles\nRegis dona ferens, medium provectus in aequor,\nColla gerit Magni, Phario velamine tecta,\nAc prius infanda commendat crimina voce:\nTerrarum domitor, Romanae maxime gentis,\nEt, quod adhuc nescis, genero secure perempto;\nRex tibi Pellaeus terrae pelagique labores\nDonat et , Emathiis quod solum defuit armis,\nExhibet: absenti bellum civile peractum est.\nThessalicas Magnus quarens reparare ruinas,\nEnse iacet nostro: tanto te pignore, Caesar,\nEmimus: hoc tecum percussum est sanguine foedus.\nAccipe regna Phari, nullo quaesita cruore:\nAccipe Niliaci ius gurgitis: accipe, quidquid\nPro Magni cervice dares; dignumque clientem\nCastris crede tuis, cui tantum fata licere\nIn generum voluere tuum. Nec vile putaris\nHoc meritum, nobis facili quod caede peractum est.\nHospes avitus erat: depulso sceptra parenti\nReddiderat. Quid plura feram? tu nomina tanto\nInvenies operi, vel famam consule mundi.\nSi scelus est, plus te nobis debere fateris,\nQuod scelus hoc non ipse facis. Sic fatus, opertum\nDetexit tenuitque caput. Iam languida morte\nEffigies habitum noti mutaverat oris.\nNon primo Caesar damnavit munera vis,\nAvertitque oculos: vultus, dum crederet, haesit.\nUtque fidem vidit sceleris, tutumque putavit\nIam bonus esse socer; lacrimas non sponte cadentes\nEffudit, gemitusque expressit pectore laeto,\nNon aliter manifesta putans abscondere mentis\nGaudia, quam lacrimis: meritumque immane tyranni\nDestruit, et generi mavult lugere revulsum,\nQuam debere, caput. Qui duro membra senatus\nCalcarat vultu, qui sicco lumine campos\nViderat Emathios, uni tibi, Magne, negare\nNon audet gemitus. O sors durissima fati!\nHunccine tu, Caesar, scelerato Marte petisti,\nQui tibi flendus erat? Non mixti foedera tangunt\nTe generis, nec nata iubet moerere neposque?\nCredis apud populos Pompeii nomen amantes\nHoc castris prodesse tuis? Fortasse tyranni\nTangeris invidia, captique in viscera Magni\nHoc aliis licuisse doles, quererisque perisse\nVindictam belli, raptumque e iure superbi\nVictoris generum. Quisquis te flere coegit\nImpetus, a vera longe pietate recessit.\nScilicet hoc animo terras atque aequora lustras,\nNecubi suppressus pereat gener? O bene rapta\nArbitrio mors ista tuo! Quam magna remisit\nCrimina Romano tristis Fortuna pudori,\nQuod te non passa est misereri, perfide, Magni\nViventis! Nec non his fallere vocibus audet,\nAdquiritque fidem simulati fronte doloris:\nAufer ab adspectu nostro funesta, satelles,\nRegis dona tui: peius de Caesare vestrum,\nQuam de Pompeio, meruit scelus. Unica belli\nPraemia civilis, victis donare salutem,\nPerdidimus. Quodsi Phario germana tyranno\nNon invisa foret, potuissem reddere regi,\nQuod meruit, fratrique tuum pro munere tali\nMisissem, Cleopatra, caput. Secreta quid arma\nMovit, et inseruit nostro sua tela labori?\nErgo in Thessalicis Pellaeo fecimus arvis\nIus gladio? vestris quaesita licentia regnis?\nNon tuleram Magnum mecum Romana regentem:\nTe, Ptolemaee, feram? Frustra civilibus armis\nMiscuimus gentes, si qua est hoc orbe potestas\nAltera, quam Caesar: si tellus ulla duorum est.\nVertissem Latias a vestro litore proras:\nFamae cura vetat, ne non damnasse ruentam,\nSed videar timuisse, Pharon. Nec fallere vos me\nCredite victorem. Nobis quoque tale paratum\nLitoris hospitium. Ne sic mea colla gerantur,\nThessaliae Fortuna facit. Maiore profecto,\nQuam metui poterat, discrimine gessimus arma;\nExsilium generique minas Romamque timebam:\nPoena fugae Ptolemaeus erat. Sed parcimus annis,\nDonamusque nefas. Sciat hac pro caede tyrannus\nNil venia plus posse dari. Vos condite busto\nTanti colla ducis: sed non, ut crimina solum\nVestra tegat tellus; iusto date thura sepulchro\nEt placate caput, cineresque in litore fusos\nColligite, atque unam sparsis date manibus urnam.\nSentiat adventum soceri, vocesque querentis\nAudiat umbra pias. Dum nobis omnia praefert,\nDum vitam Phario mavult debere clienti,\nLaeta dies rapta est populis: concordia mundo\nNostra perit. Caruere deis mea vota secundis,\nUt te complexus, positis felicibus armis,\nAdfectus abs te veteres vitamque rogarem,\nMagne, tuam: dignaque satis mercede laborum\nContentus, par esse tibi, tunc pace fideli\nFecissem, ut victus posses ignoscere divis\nFecisses, ut Roma mihi. Nec, talia fatus,\nInvenit fletus comitem, nec turba querenti\nCredidit: abscondunt gemitus, et pectora laeta\nFronte tegunt, hilaresque nefas spectare cruentum\n(O bona libertas!) cum Caesar lugeat, audeat.\nUt primum terras, Pompeii colla secutus,\nAdtigit, et diras calcavit Caesar arenas:\nPugnavit Fortuna ducis fatumque nocentis\nAegypti, regnum Lagi Romana sub arma\nIret, an eriperet mundo Memphiticus ensis\nVictoria victique caput. Tua profuit umbra,\nMagne, tui socerum rapuere a sanguine manes.\nNe populus post te Nilum Romanus amaret.\nInde Paraetoniam fertur securus in urbem\nPignore tam saevi sceleris, sua signa secutus.\nSed fremitu vulgi, fasces et iura querentis\nInferri Romana suis, discordia sensit\nPectora et ancipites animos, Magnumque perisse\nNon sibi. Tum vultu semper celante timorem,\nIntrepidus superum sedes et templa vetusti\nNuminis, antiquas Macetum testantia vires,\nCircuit: et, nulla captus dulcedine rerum,\nNon auro cultuque deum, non moenibus urbis,\nEffossum tumulis cupide descendit in antrum.\nIllic Pellaei proles vesana Philippi,\nFelix praedo, iacet, terrarum vindice fato\nRaptus. Sacratis totum spargenda per orbem\nMembra viri posuere adytis. Fortuna pepercit\nManibus, et regni duravit ad ultima fatum.\nNam sibi libertas umquam si redderet orbem,\nLudibrio servatus erat, non utile mundo\nEditus exemplum, terras tot posse sub uno\nEsse viro. Macetum fines latebrasque suorum\nDeseruit, victasque patri despexit Athenas:\nPerque Asiae populos fatis urgentibus actus\nHumana cum strage ruit, gladiumque per omnes\nExegit gentes: ignotos miscuit amnes,\nPersarum Euphraten, Indorum sanguine Gangen:\nTerrarum fatale malum, fulmenque, quod omnes\nPercuteret pariter populos, et sidus inicum\nGentibus. Oceano classes inferre parabat\nExteriore mari. Non illi flamma, nec undae,\nNec sterilis Libye, nec Syrticus obstitit Ammon.\nIsset in occasus, mundi devexa secutus,\nAmbissetque polos, Nilumque a fonte bibisset:\nOccurrit suprema dies, naturaque solum\nHunc potuit finem vesano ponere regi;\nQui secum invidia, qua totum ceperat orbem,\nAbstulit imperium; nulloque herede relicto\nTotius fati, lacerandas praebuit urbes.\nSed cecidit, Babylone sua Parthoque verendus.\nPro pudor! Eoi propius timuere sarissas,\nQuam nunc pila timent, populi. Licet usque sub Arcton\nRegnemus, Zephyrique domos terrasque premamus\nFlagrantis post terga Noti: cedemus in ortus\nArsacidum domino. Non felix Parthia Crassis\nExiguae secura fuit provincia Pellae.\nIam, Pelusiaco veniens a gurgite Nili,\nRex puer imbellis populi sedaverat iras;\nObside quo pacis Pellaea tutus in aula\nCaesar erat: cum se parva Cleopatra biremi,\nCorrupto custode Phari laxare catenas,\nIntulit Emathiis, ignaro Caesare, tectis;\nDedecus Aegypti, Latii feralis Erinnys,\nRomano non casta malo. Quantum impulit Argos\nIliacasque domos facie Spartana nocenti,\nHesperios auxit tantum Cleopatra furores.\nTerruit illa suo, si fas, Capitolia sistro,\nEt Romana petit imbelli signa Canopo,\nCaesare captivo Pharios ductura triumphos:\nLeucadioque fuit dubius sub gurgite casus,\nAn mundum ne nostra quidem matrona teneret.\nHoc animi nox illa dedit, quae prima cubili\nMiscuit incestam ducibus Ptolemaida nostris.\nQuis tibi vesani veniam non donet amoris,\nAntoni, durum cum Caesaris hauserit ignes\nPectus, et in media rabie, medioque furore,\nEt Pompeianis habitata manibus aula,\nSanguine Thessalicae cladis perfusus adulter\nAdmisit Venerem curis, et miscuit armis\nIllicitosque toros, et non ex coniuge partus?\nPro pudor! oblitus Magni, tibi, Iulia, fratres\nObscena de matre dedit: partesque fugatas\nPassus in extremis Libyae coalescere regnis,\nTempora Niliaco turpis dependit amori,\nDum donare Pharon, dum non sibi vincere mavult.\nQuem, formae confisa suae, Cleopatra sine ullis\nTristis adit lacrimis, simulatum comta dolorem,\nQua decuit, veluti laceros dispersa capillos,\nEt sic orsa loqui: Si qua est, o maxime Caesar,\nNobilitas, Pharii proles clarissima Lagi,\nExsul in aeternum, sceptris depulsa paternis,\nSi tua restituat veteri me dextera fato,\nComplector regina pedes. Tu gentibus aequum\nSidus ades nostris. Non urbes prima tenebo\nFemina Niliacas: nullo discrimine sexus\nReginam scit ferre Pharos. Lege summa perempti\nVerba patris, qui iura mihi communia regni\nEt thalamos cum fratre dedit. Puer ille sororem,\nSit modo liber, amat: sed habet sub iure Pothini\nAdfectus ensesque suos. Nil ipsa paterni\nIuris inire peto: culpa tantoque pudore\nSolve domum: remove funesta satellitis arma,\nEt regem regnare iube. Quantosne tumores\nMente gerit famulus, Magni cervice revulsa!\nIam tibi (sed procul hoc avertant fata) minatur.\nSat fuit indignum, Caesar, mundoque tibique,\nPompeiam facinus meritumque fuisse Pothini.\nNequidquam duras tentasset Caesaris aures:\nVultus adest precibus, faciesque incesta perorat.\nExigit infandam, corrupto iudice, noctem.\nPax ubi parta duci donisque ingentibus emta est,\nExcepere epulae tantarum gaudia rerum:\nExplicuitque suos magno Cleopatra tumultu\nNondum translatos Romana in saecula luxus.\nIpse locus templi, quod vix corruptior aetas\nExstruat, instar erat: laqueataque tecta ferebant\nDivitias, crassumque trabes absconderat aurum.\nNec summis crustata domus sectisque nitebat\nMarmoribus: stabatque sibi non segnis Achates\nPurpureusque lapis; totaque effusus in aula\nCalcabatur Onyx. Hebenus Meroetica vastos\nNon operit postes, sed stat pro robore vili,\nAuxilium, non forma, domus. Ebur atria vestit,\nEt subfixa manu foribus testudinis Indae\nTerga sedent, crebro maculas distincta smaragdo.\nFulget gemma toris, et iaspide fulva supellex:\nStrata micant: Tyrio quorum pars maxima suco\nCocta diu, virus non uno duxit aheno;\nPars auro plumata nitet; pars ignea cocco,\nUt mos est Phariis miscendi licia telis.\nTum famulae numerus turbae, populusque minister;\nDiscolor hos sanguis, alios distinxerat aetas:\nHaec Libycos, pars tam flavos gerit alter crines,\nUt nullis Caesar Rheni se dicat in arvis\nTam rutilas vidisse comas; pars sanguinis usti,\nTorta caput, refugosque gerens a fronte capillos.\nNec non infelix ferro mollita iuventus\nAtque exsecta virum. Stat contra fortior aetas,\nVix ulla fuscante tamen lanugine malas.\nDiscubuere illic reges, maiorque potestas\nCaesar: et immodice formam fucata nocentem,\nNec sceptris contenta suis, nec fratre marito,\nPlena maris rubri spoliis, colloque comisque\nDivitias Cleopatra gerit, cultuque laborat.\nCandida Sidonio perlucent pectora filo,\nQuod Nilotis acus compressum pectine Serum\nSolvit, et extenso laxavit stamina velo.\nDentibus hic niveis sectos Atlantide silva\nImposuere orbes; quales ad Caesaris ora\nNec capto venere Iuba. Pro! caecus et amens\nAmbitione furor, civilia bella gerenti\nDivitias aperire suas, incendere mentem\nHospitis armati. Non sit licet ille nefando\nMarte paratus opes mundi quaesisse ruina:\nPone duces priscos et nomina pauperis aevi,\nFabricios Curiosque graves: hic ille recumbat\nSordidus Hetruscis abductus Consul aratris,\nOptabit patriae talem duxisse triumphum.\nInfudere epulas auro, quod terra, quod aer,\nQuod pelagus Nilusque dedit, quod luxus inani\nAmbitione furens toto quaesivit in orbe,\nNon mandante fame. Multas volucresque ferasque\nAegypti posuere deos: manibusque ministrat\nNiliacas crystallus aquas: gemmaeque capaces\nExcepere merum, sed non Mareotidos uvae,\nNobile sed paucis senium cui contulit annis\nIndomitum Meroe cogens spumare Falernum.\nAccipiunt sertas nardo florente coronas,\nEt numquam fugiente rosa: multumque madenti\nInfudere comae, quod nondum evanuit aura\nCinnamon, externa nec perdidit aera terra:\nAdvectumque recens vicinae messis amomum.\nDiscit opes Caesar spoliati perdere mundi,\nEt gessisse pudet genero cum paupere bellum,\nEt caussas Martis Phariis cum gentibus optat.\nPostquam epulis Bacchoque modum lassata voluptas\nImposuit, longis Caesar producere noctem\nInchoat adloquiis: summaque in sede iacentem\nLinigerum placidis compellat Achorea dictis:\nO sacris devote senex, quodque arguit aetas,\nNon neglecte deis, Phariae primordia gentis,\nTerrarumque situm, vulgique edissere mores,\nEt ritus formasque deum: quodcumque vetustis\nInsculptum est adytis, profer, noscique volentes\nProde deos. Si Cecropium sua sacra Platonem\nMaiores docuere tui: quis dignior umquam\nHoc fuit auditu, mundique capacior hospes?\nFama quidem generi Pharias me duxit ad urbes,\nSed tamen et vestri. Media inter proelia semper\nStellarum coelique plagis superisque vacavi,\nNec meus Eudoxi vincetur Fastibus annus.\nSed cum tanta meo vivat sub pectore virtus,\nTantus amor veri, nihil est quod noscere malim,\nQuam fluvii caussas per saecula tanta latentes,\nIgnotumque caput. Spes sit mihi certa videndi\nNiliacos fontes, bellum civile relinquam.\nFinierat, contraque sacer sic orsus Achoreus:\nFas mihi, magnorum, Caesar, secreta parentum\nProdere, ad hoc aevi populis ignota profanis.\nSit pietas aliis, miracula tanta silere:\nAst ego coelicolis gratum reor, ire per omnes\nHoc opus, et sacras populis notescere leges.\nSideribus, quae sola fugam moderantur Olympi,\nOccurruntque polo, diversa potentia prima\nMundi lege data est. Sol tempora dividit anni,\nMutat nocte diem, radiisque potentibus astra\nIre vetat, cursuque vagos statione moratur.\nLuna suis vicibus Tethyn terrenaque miscet.\nFrigida Saturno glacies et zona nivalis\nCessit. Habet ventos incertaque fulmina Mavors.\nSub Iove temperies et numquam turbidus aer.\nAt fecunda Venus cunctarum semina rerum\nPossidet; immensae Cyllenius arbiter undae est.\nHunc ubi pars coeli tenuit, qua mixta Leonis\nSidera sunt Cancro, rapidos qua Sirius ignes\nExerit, et varii mutator circulus anni\nAegoceron Cancrumque tenet, cui subdita Nili\nOra latent: quae cum dominus percussit aquarum\nIgne superiecto, tunc Nilus fonte soluto\nExit, ut Oceanus lunaribus incrementis\nIussus adest, auctusque suos non ante coarctat,\nQuam nos aestivas a sole receperit horas.\nVana fides veterum, Nilo, quo crescat in arva,\nAethiopum prodesse nivis. Non Arctos in illis\nMontibus, aut Boreas. Testis tibi sole perusti\nIpse color populi, calidique vaporibus Austri.\nAdde, quod omne caput fluvii, quodcumque soluta\nPraecipitat glaces, ingresso vere tumescit\nPrima tabe nivis: Nilus neque suscitat undas\nAnte Canis radios, nec ripis adligat amnem\nAnte parem nocti, Libra sub iudice, Phoebum.\nInde etiam leges aliarum nescit aquarum:\nNec tumet hibernus, quum, longe sole remoto,\nOfficiis caret unda suis: dare iussus iniquo\nTemperiem coelo, mediis aestatibus exit.\nSub torrente plaga, ne terras dissipet ignis,\nNilus adest mundo, contraque incensa Leonis\nOra tumet: Cancroque suam torrente Syenen,\nImploratus adest: nec campos liberat undis,\nDonec in autumnum declinet Phoebus, et umbras\nExtendat Meroe. Quis caussas reddere possit\nSic iussit natura parens decurrere Nilum:\nSic opus est mundo. - Zephyros quoque vana vetustas\nHis adscribit aquis, quorum stata tempora flatus\nContinuique dies, et in aera longa potestas:\nVel quod ab occiduo pellunt tot nubila coelo\nTrans Noton, et fluvio cogunt incumbere nimbos:\nVel quod aquas toties rumpentis litora Nili\nAdsiduo feriunt, coguntque resistere fluctus\nIlle mora cursus adversique obiice ponti\nAestuat in campos. - Sunt, qui spiramina terris\nEsse putant, magnosque cavae compagis hiatus.\nCommeat hac penitus tacitis discursibus unda,\nFrigore ab Arctoo medium revocata sub axem,\nCum Phoebus pressit Meroen, tellusque perusta\nIlluc duxit aquas. Trahitur Gangesque Padusque\nPer tacitum mundi. Tunc omnia flumina Nilus\nUno fonte vomens non uno gurgite perfert.\nRumor, ab Oceano, qui terras adligat omnes,\nExundante procul violentum erumpere Nilum,\nAequoreosque sales longo mitescere tractu.\nNec non Oceano pasci Phoebumque polumque\nCredimus: hunc, caldi tetigit cum brachia Cancri,\nSol rapit, atque undae plus, quam quod digerat aer,\nTolitur. Hoc noctes referunt, Niloque refundunt.\nAst ego, si tantam ius est mihi solvere litem,\nQuasdam, Caesar, aquas post mundi sera peracti\nSaecula, concussis terrarum erumpere venis,\nNon id agente deo, quasdam compage sub ipsa\nCum toto coepisse reor, quas ille creator\nAtque opifex rerum certo sub iure coercet.\nQuae tibi noscendi Nilum, Romane, cupido,\nEt Phariis Persisque fuit, Macetumque tyrannis:\nNullaque non aetas voluit conferre futuris\nNotitiam: sed vincit adhuc natura latendi.\nSummus Alexander regum, quos Memphis adorat,\nInvidit Nilo, misitque per ultima terrae\nAethiopum lectos: illos rubicunda perusti\nZona poli tenuit; Nilum videre calentem.\nVenit ad occasus mundique extrema Sesostris,\nEt Pharios currus regum cervicibus egit:\nAnte tamen, vestros amnes, Rhodanumque Padumque,\nQuam Nilum, de fonte bibit. Vesanus in ortus\nCambyses longi populos pervenit ad aevi,\nDefectusque epulis et pastus caede suorum,\nIgnoto te, Nile, redit. Non fabula mendax\nAusa loqui de fonte tuo est. Ubicunque videris,\nQuaereris: et nulli contingit gloria genti,\nUt Nilo sit laeta suo. Tua flumina prodam,\nQua deus, undarum colator, Nile, tuarum,\nTe mihi isse dedit. Medio consurgis ab axe,\nAusus in ardentem ripas adtollere Cancrum:\nIn Borean is rectus aquis, mediumque Booten:\nursus in occasum flexu torquetur et ortus,\nNunc Arabum populis, Libycis nunc aequus arenis:\nTeque vident primi, quaerunt tamen hi quoque, Seres,\nAethiopumque feris alieno gurgite campos:\nEt te terrarum nescit cui debeat orbis.\nArcanum natura caput non prodidit ulli,\nNec licuit populis parvum te, Nile, videre,\nAmovitque sinus, et gentes maluit ortus\nMirari, quam nosse, tuos. Consurgere in ipsis\nIus tibi solstitiis, aliena crescere bruma,\nAtque hiemes adferre tuas: solique vagari\nConcessum per utrosque polos. Hic quaeritur ortus,\nIllic finis aquae. Late tibi gurgite rupto\nAmbitur nigris Meroe fecunda colonis,\nLaeta comis ebeni: quae, quamvis arbore multa\nFrondeat, aestatem nulla sibi mitigat umbra:\nLinea tam rectum mundi ferit illa Leonem.\nInde plagas Phoebi, damnum non passus aquarum,\nPraeveheris, sterilesque diu metiris arenas,\nNunc omnes unum vires collectus in amnem,\nNunc vagus, et spargens facilem tibi cedere ripam.\nRursus multifidas revocat piger alveus undas,\nQua dirimunt Arabum populis Aegyptia rura\nRegni claustra Philae. Mox te deserta secantem,\nQua dirimunt nostrum rubro commercia pontum,\nMollis lapsus agit. Quis te tam lene fluentem\nMoturum tantas violenti gurgitis iras,\nNile, putet? Sed cum lapsus abrupta viarum\nExcepere tuos, et praecipites cataractae,\nAc nusquam vetitis ullas obsistere cautes\nIndignaris aquis: spuma tunc astra lacessis:\nCuncta fremunt undis: ac multo murmure montis\nSpumeus invictis canescit fluctibus amnis.\nHinc, Abaton quam nostra vocat veneranda vetustas,\nTerra potens, primos sentit percussa tumultus,\nEt scopuli, placuit fluvii quos dicere venas,\nQuod manifesta novi primum dant signa tumoris.\nHinc montes natura vagis circumdedit undis,\nQui Libyae te, Nile, negant: quos inter in alta\nIt convalle iacens iam molibus unda receptis.\nPrima tibi campos permittit apertaque Memphis\nRura, modumque vetat crescendi ponere ripas.\nSic velut in tuta securi pace trahebant\nNoctis iter mediae: sed non vesana Pothini\nMens imbuta semel tam sacra caede, vacabat\nA scelerum motu. Magno nihil ille peremto\nIam putat esse nefas: habitant sub pectore manes,\nUltricesque deae dant in nova monstra furorem.\nDignatur viles isto quoque sanguine dextras,\nQuo Fortuna parat victos perfundere Patres;\nPoenaque civilis belli, vindicta senatus\nPaene data est famulo. Procul hoc avertite, fata,\nCrimen, ut haec Bruto cervix absente secetur.\nIn scelus it Pharium Romani poena tyranni,\nExemplumque perit. Struit audax irrita fatis:\nNec parat occultae caedem committere fraudi,\nInvictumque ducem detecto Marte lacessit.\nTantum animi delicta dabant, ut colla ferire\nCaesaris, et socerum iungi tibi, Magne, iuberet:\nAtque haec dicta monet famulos perferre fideles\nAd Pompeianae socium sibi caedis Achillam,\nQuem puer imbellis cunctis praefecerat armis,\nEt dederat ferrum, nullo sibi iure retento,\nIn cunctos, in seque simul. Tu mollibus, inquit,\nNunc incumbe toris, et pingues exige somnos:\nInvasit Cleopatra domum. Nec prodita tantum est,\nSed donata Pharos. Cessas accurrere solus\nAd dominae thalamos? Nubit soror impia fratri:\nNam Latio iam nupta duci est: interque maritos\nDiscurrens Aegypton habet, Romamque meretur.\nExpugnare senem potuit Cleopatra venenis:\nCrede, miser, puero: quem nox si iunxerit una,\nEt semel amplexus incesto pectore passus\nHauserit obscoenum titulo pietatis amorem,\nMeque tuumque caput per singula forsitan illi\nOscula donabit. Crucibus flammisque luemus,\nSi fuerit formosa soror. Nil undique restat\nAuxilii: rex hinc coniux, hinc Caesar adulter.\nEt sumus, ut fatear, tam saeva iudice sontes:\nQuem non ex nobis credet Cleopatra nocentem,\nA quo casta fuit? Per, te, quod fecimus una\nPerdidimusque nefas, perque ictum sanguine Magni\nFoedus, ades: subito bellum molire tumultu:\nIrrue nocturnus: rumpamus funere taedas,\nCrudelemque toris dominam mactemus in ipsis\nCum quocumque viro. Nec nos deterreat ausis\nHesperii Fortuna ducis. Quae sustulit illum\nImposuitque orbi, communis gloria nobis:\nNos quoque sublimes Magnus facit. Adspice litus,\nSpem nostri sceleris: pollutos consule fluctus,\nQuid liceat nobis: tumulumque e pulvere parvo\nAdspice Pompeii non omnia membra tegentem.\nQuem metuis, par huius erat. Non sanguine clari:\nQuid refert? nec opes populorum ac regna movemus:\nAd scelus ingentis fati sumus. Adtrahit illos\nIn nostras Fortuna manus. En, altera venit\nVictima nobilior. Placemus caede secunda\nHesperias gentes. Iugulus mihi Caesaris haustus\nHoc praestare potest, Pompeii caede nocentes\nUt populus Romanus amet. Quid nomina tanta\nHorremus, viresque ducis, quibus ille relictis\nMiles erit? Nox haec peraget civilia bella,\nInferiasque dabit populis, et mittet ad umbras.\nQuod debetur adhuc mundo caput. Ite feroces\nCaesaris in iugulum: praestet Lagea iuventus\nHoc regi, Romana sibi. Tu parce morari:\nPlenum epulis, madidumque mero, Venerique paratum\nInvenies: aude: superi tot vota Catonum\nBrutorumque tibi tribuent. Noli segnis Achillas\nSuadenti parere nefas. Haud clara movendis,\nUt mos, signa dedit castris, nec prodidit arma\nUllius clangore tubae: temere omnia saevi\nInstrumenta rapit belli. Pars maxima turbae\nPlebis erat Latiae: sed tanta oblivio mentes\nCepit, in externos corrupto milite mores,\nUt duce sub famulo iussuque satellitis irent,\nQuos erat indignum Phario parere tyranno.\nNulla fides pietasque viris, qui castra sequuntur;\nVenalesque manus, ubi fas, ubi maxima merces,\nAere merent parvo: iugulumque in Caesaris ire\nNon sibi dant. Pro fas! ubi non civilia bella\nInvenit imperii fatum miserabile nostri?\nThessaliae subducta acies in litore Nili\nMore furit patrio. Quid te plus, Magne, recepto\nAusa foret Lagea domus? Dat scilicet omnis\nDextera, quod debet superis: nullique vacare\nFas est Romano. Latium sic scindere corpus\nDis placitum: non in soceri generique favorem\nDiscedunt populi: civilia bella satelles\nMovit, et in partem Romani venit Achillas.\nEt nisi fata manus a sanguine Caesaris arcent,\nHae vincent partes. Aderat maturus uterque,\nEt districta epulis ad cunctas aula patebat\nInsidias, poteratque cruor per regia fundi\nPocula Caesareus, mensaeque incumbere cervix.\nSed metuunt belli trepidos in nocte tumultus,\nNe caedes confusa mauu permissaque fatis\nTe, Ptolemaee, trahat. Tanta est fiducia ferri.\nNon rapuere nefas: summi contemta facultas\nEst operis: visum famulis reparabile damnum,\nIllam mactandi dimittere Caesaris horam.\nServatur poenas in aperta luce daturus.\nDonata est nox una duci, vixitque Pothini\nMunere Phoebeos Caesar dilatus in ortus.\nLucifer a Casia prospexit rupe, diemque\nMisit in Aegyptum, primo quoque sole calentem,\nCum procul a muris acies non sparsa maniplis\nNec vaga conspicitur, sed iustos qualis ad hostes\nRecta fronte venit, Passuri cominus arma,\nLaturique ruunt. At Caesar, moenibus urbis\nDiffisus, foribus clausae se protegit aulae,\nDegeneres passus latebras. Nec tota vacabat\nRegia compresso; minima collegerat arma\nParte domus: tangunt animos iraeque metusque:\nEt timet incursus, indignaturque timere.\nSic fremit in parvis fera nobilis abdita claustris,\nEt frangit rabidos praemorso carcere dentes;\nNec secus in Siculis fureret tua flamma cavernis,\nObstrueret summam si quis tibi, Mulciber, Aetnam.\nAudax Thessalici nuper qui rupe sub Aemi\nHesperiae cunctos proceres aciemque senatus\nPompeiumque ducem, caussa spectare vetante,\nNon timuit, fatumque sibi promisit iniquum,\nExpavit servile nefas, intraque penates\nObruitur telis: quem non violasset Alanus,\nNon Scytha, non fixo qui ludit in hospite Maurus;\nHic, cui Romani spatium non sufficit orbis,\nParvaque regna putat Tyriis cum Gadibus Indos,\nCeu puer imbellis, ceu captis femina muris,\nQuaerit tuta domus: spem vitae in limine clauso\nPonit, et incerto lustrat vagus atria cursu:\nNon sine rege tamen; quem ducit in omnia secum,\nSumturus poenas et grata piacula morti,\nMissurusque tuum, si non sint tela nec ignes,\nIn famulos, Ptolemaee, caput. Sic barbara Colchis\nCreditur, ultorem metuens regnique fugaeque,\nEnse suo fratrisque simul cervice parata\nExspectasse patrem. Cogunt tamen ultima rerum\nSpem pacis tentare ducem: missusque satelles\nRegius, ut saevos absentia voce tyranni\nCorriperet famulos, quo bellum auctore moverent.\nSed neque ius mundi valuit, neque foedera sancta\nGentibus: orator regis pacisque sequester\nAestimat in numero scelerum ponenda tuorum,\nTot monstris Aegypte nocens. Non Thessala tellus,\nVastaque regna Iubae, non Pontus et impia signa\nPharnacis, et gelido circumfluus orbis Ibero\nTantum ausus scelerum, non Syrtis barbara, quantum\nDeliciae fecere tuae. Premit undique bellum,\nInque domum iam tela cadunt, quassantque penates.\nNon aries uno moturus limina pulsu,\nFracturusque domum; non ulla est machina belli:\nNec flammis mandatur opus: sed caeca iuventus\nConsilii, vastos ambit divulsa penates,\nEt nusquam totis incursat viribus agmen.\nFata vetant, murique vicem Fortuna tuetur.\nNec non et ratibus tentatur regia, qua se\nProtulit in medios audaci margine fluctus\nLuxuriosa domus. Sed abest defensor ubique\nCaesar, et hos aditu gladiis, hos ignibus arcet:\nObsessusque gerit (tanta est constantia mentis)\nExpugnantis opus. Piceo iubet unguine tinctas\nLampadas immitti iunctis in vela carinis.\nNec piger ignis erat per stuppea vincula perque\nManantes cera tabulas: et tempore eodem\nTranstraque nautarum summique arsere ceruchi.\nIam prope semustae merguntur in aequore classes,\nIamque hostes et tela natant. Nec puppibus ignis\nIncubuit solis: sed quae vicina fuere\nTecta mari, longis rapuere vaporibus ignem:\nEt cladem fovere Noti, percussaque flama\nTurbine, non alio motu per tecta cucurrit,\nQuam solet aetherio lampas discurrere sulco,\nMateriaque carens atque ardens aere solo.\nIlla lues clausa paullum revocavit ab aula\nUrbis in auxilium populos. Nec tempora cladis\nPerdidit in somnos, sed caeca nocte carinis\nInsiluit Caesar, semper feliciter usus\nPraecipiti cursu bellorum, et tempore rapto.\nTunc claustrum pelagi cepit Pharon. Insula quondam\nIn medio stetit illa mari, sub tempore vatis\nProteos: at nunc est Pellaeis proxima muris.\nIlla duci geminos bellorum praestitit usus:\nAbstulit excursus et fauces aequoris hosti;\nCaesaris auxiliis aditus et libera ponti\nOstia permisit. Nec poenas inde Pothini\nDistulit ulterius sed non qua debuit ira,\nNon cruce, non flammis, rabido non dente ferarum;\nHeu facinus! cervix gladio male caesa pependit:\nMagni morte perit! Nec non, subrepta paratis\nA famulo Ganymede dolis, pervenit ad hostes\nCaesaris Arsinoe: quae castra carentia rege,\nUt proles Lagea, tenet, famulumque tyranni\nTerribilem iusto transegit Achillea ferro.\nAltera, Magne, tuis iam victima mittitur umbris:\nNec satis hoc Fortuna putat. Procul absit, ut ista\nVindictae sit summa tuae. Non ipse tyrannus\nSufficit in poenas, non omnis regia Lagi.\nDum patrii veniant in viscera Caesaris enses,\nMagnus inultus erit. Sed non auctore furoris\nSublato cecidit rabies: nam rursus in arma\nAuspiciis Ganymedis eunt: ac multa secundo\nProelia Marte gerunt. Potuit, discrimine summo\nCaesaris, illa dies in famam et saecula mitti.\nMolis in exiguae spatio stipantibus armis,\nDum parat in vacuus Martem transferre carinas\nDux Latius, tota subiti formidine belli\nCingitur: hinc densae praetexunt litora classes,\nHinc tergo insultant pedites: via nulla salutis,\nNon fuga, non virtus: vix spes quoque mortis honestae.\nNon acie fusa, nec magnae stragis acervo\nVincendus tunc Caesar erat, sed sanguine nullo,\nCaptus sorte loci. Pendet, dubiusne timeret,\nOptaretne mori. Respexit in agmine denso\nScaevam, perpetuae meritum iam nomina famae\nAd campos, Epidamne, tuos, ubi solus apertis\nObsedit muris calcantem moenia Magnum.\n"};
