var sequence = {"name":"Ausonius, Decimus Magnus. Ludus Septem Sapientum","data":"ignoscenda istaec an cognoscenda rearis,\nadtento, Drepani, perlege iudicio,\naequanimus fiam te iudice, sive legenda,\nsive tegenda putes carmina, quae dedimus,\nnam primum est meruisse tuum, Pacate, favorem:\nproxima defensi cura pudoris erit.\npossum ego censuram lectoris ferre severi\net possum modica laude placere mihi:\nnovit equus plausae sonitum cervicis amare,\nnovit et intrepidus verbera lenta pati.\nMaeonio qualem cultum quaesivit Homero\ncensor Aristarchus normaque Zenodoti!\npone obelos igitur primorum stigmata vatum:\npalmas, non culpas esse putabo meas;\net correcta magis quam condemnata vocabo,\nadponet docti quae mihi lima viri.\ninterea arbitrii subiturus pondera tanti\noptabo, ut placeam; si minus, ut lateam.\nSeptem sapientes, nomen quibus istud dedit\nSsuperior aetas nec secuta sustulit,\nhodie in orchestram palliati prodeunt,\nquid erubescis tu, togate Romule,\nscaenam quod introibunt tam clari viri?\nnobis pudendum hoc, non et Atticis quoque:\nquibus theatrum curiae praebet vicem.\nnostris negotis sua loca sortito data:\ncampus comitiis, ut conscriptis curia,\nforum atque rostra separat ius 1 civium,\nuna est Athenis atque in omni Graecia\nad consulendum publici sedes loci,\nquam in urbe nostra sero luxus condidit,\naedilis olim scaenam tabulatam dabat\nsubito excitatam nulla mole saxea.\nMurena sic et Gallius: nota eloquar,\npostquam potentes nec verentes sumptuum\nnomen perenne crediderunt, si semel\nconstructa moles saxeo fundamine\nin omne tempus conderet ludis locum:\ncuneata crevit haec theatri inmanitas:\nPompeius hanc et Balbus et Caesar dedit\nOctavianus concertantes sumptibus.\nsed quid ego istaec? non hac de causa huc prodii,\nut expedirem, quis theatra, quis forum,\nquis condidisset privas partes moenium:\nset ut verendos disque laudatos viros\npraegrederer aperiremque, quid vellent sibi.\nPronuntiare suas solent sententias,\nquas quisque iam prudentium anteverterit.\nscitis profecto, quae sint; set si memoria\nrebus vetustis claudit, veniet ludius\nedissertator harum, quas teneo minus.\nDELPHIS Solonem scripse fama est Atticum\nγνῶθι σεαυτόν, quod Latinum est: nosce te.\nmulti hoc Laconis esse Chilonis putant.\nSpartane Chilon, sit tuum necne, ambigunt,\nquod iuxta fertur, ὄρα τέλοσ μακροῦ βίου,\nfinem intueri longae vitae qui iubes.\nmulti hoc Solonem dixe Croeso existimant.\net Pittacum dixisse fama est Lesbium\nγίγνωσκε καιρόν: tempus ut noris, iubet.\nset καιρὸσ iste tempestivum tempus est.\nBias Prieneus dixit οἱ πλεῖστοι κακοί,\nquod est Latinum, plures hominum sunt mali;\nset inperitos scito, quos dixit malos.\nμελέτη τὸ πᾶν, Periandri id est Corinthii,\nmeditationem posse totum qui putat.\nἄριστον μέτρον esse dicit Lindius\nCleobulus: hoc est, optimus cunctis modus.\nThales set ἐγγύα, πάρα δ' ἄτα protulit,\nspondere qui nos, noxa quia praes est, vetat.\nhoc nos monere faeneratis non placet.\nDixi: recedam, legifer venit Solon.\nDE more Graeco prodeo in scaenam Solon,\nseptem sapientum fama cui palmam dedit.\nset famae 1 non est iudicii severitas;\nneque enim esse primum me, verum unum existimo,\naequalitas quod ordinem nescit pati.\nrecte olim ineptum Delphicus suasit deus\nquaerentem, quisnam primus sapientum foret,\nut in orbe tereti nominum sertum inderet,\nne primus esset, ne vel imus quispiam.\neorum e medio prodeo gyro Solon,\nut, quod dixisse Croeso regi existimor,\nid omnis hominum secta sibi dictum putet.\nGraece coactum est ὄρα τέλοσ μακροῦ βίου,\nquod longius fit, si Latine dixeris:\nspectare vitae iubeo cunctos terminum.\nproinde miseros aut beatos dicere\nevita, quod sunt semper ancipiti in statu.\nid adeo sic est. si queam, paucis loquar.\nRex an tyrannus Lydiae, Croesus, fuit\nhis in beatis, dives insanum in modum,\nlateribus aureis templa qui divis dabat,\nis me evocavit. venio dicto oboediens,\nmeliore ut uti rege possint Lydii.\nrogat, beatum prodam, si quem noverim.\nTellena dico civem non ignobilem:\npro patria pugnans iste vitam obiecerat.\ndespexit, alium quaerit, inveni Aglaum:\nfines agelli proprii is numquam excesserat.\nat ille ridens: â€œ Quo dein me ponis loco,\nbeatus orbe toto qui solus vocor? â€�\nSpectandum dico terminum vitae prius:\ntum iudicandum, si manet felicitas.\ndictum moleste Croesus accepit: ego\nrelinquo regem, bellum ille in Persas parat,\nprofectus, victus, vinctus, regi deditus,\nstat ille, captans funeris iam instar sui,\nqua flamma totum se per ambitum dabat\nvolvens in altum tumidos aestu globos.\nac paene sero Croesus ingenti sono,\nO vere vates, inquit, O Solon, Solon\nclamore magno ter Solonem nuncupat.\nqua voce Cyrus motus, extingui iubet\ngyrum per omnem et destrui ardentem pyram:\net commodum profusus imber nubibus\nrepressit ignem. Croesus ad regem illico\nper militarem ducitur lectam manum:\ninterrogatur, quem Solonem diceret\net quam ciendi causam haberet nominis?\nseriem per omnem cuncta regi edisserit.\nmiseratur ille vimque fortunae videns\nlaudat Solonem: Croesum inde in amicis habet\nvinctumque pedicis aureis secum iubet,\nreliquum quod esset vitae, totum degere.\nego duorum regum testimonio\nlaudatus et probatus ambobus fui.\nquodque uni dictum est, quisque sibi dictum putet.\nEgo iam peregi, qua de causa huc prodii.\nvenit ecce Chilon. vos valete et plaudite.\nLUMBI sedendo, oculi spectando dolent,\nmanendo Solonem, quoad ad se se recipiat.1\nhui, quam pauca, di, locuntur Attici!\nunam trecentis versibus sententiam\ntandem peregit meque respectans abit.\nSpartanus ego sum Chilon, qui nunc prodeo.\nbrevitate nota, qua Lacones utimur,\ncommendo nostrum γνῶθι σεαυτόν, nosce te,\nquod in columna iam tenetur Delphica.\nlabor molestus iste fructi est optimi,\nquid ferre possis, quidve non, dinoscere;\nnoctu diuque, quae geras, quae gesseris,\nad usque puncti tenuis instar quaerere.2\nofficia cuncta, pudor, honor, constantia\nin hoc, et ulla spreta nobis gloria.\nDixi: valete memores, plausum non moror.\nCLEOBULUS ego sum, parvae civis insulae,\nmagnae sed auctor, qua cluo, sententiae:\nἄριστον μέτρον quem dixisse existimant.\ninterpretare tu, qui orchestrae proximus\ngradibus propinquis in quatuordecim sedes:\nἄριστον μέτρον an sit optimus modus,\ndic! adnuisti? gratiam habeo, persequar\nper ordinem, iam dixit ex isto loco\nAfer poeta vester ut ne quid nimis, 1\net noster quidam μηδὲν ἄγαν.2 huc pertinet\nuterque sensus, Italus seu Dorius.\nfandi, tacendi, somni, vigilii is modus,\nbeneficiorum, gratiarum, iniuriae,\nstudii, laborum: vita in omni quidquid est,\nistum requirit optimae pausae modum.\nDixi: recedam, sit modus, venit Thales.\nMILESIUS sum Thales, aquam qui principem\nrebus creandis 3 dixi, ut vates Pindarus, 4\ncuique olim iussu Apollinis tripodem aureum 5\ndedere piscatores extractum mari;\nnamque hi iubente Delio me legerant,\nquod ille munus hoc sapienti miserat.\nego recusans non recepi et reddidi\nferendum ad alios, quos priores crederem.\ndein per omnes septem sapientes viros\nmissum ac remissum rursus ad me deferunt.\nego receptum consecravi Apollini;\nnam si sapientem deligi Phoebus iubet,\nnon hominem quemquam, set deum credi decet.\nIs igitur ego sum. causa set in scaenam fuit\nmihi prodeundi, quae duobus ante me,\nadsertor ut sententiae fierem meae.\nea displicebit, non tamen prudentibus,\nquos docuit usus et peritos reddidit.\n' en ἐγγύα, πάρα δ' ἄτα, graece dicimus:\nLatinum est, sponde, noxa set praesto tibi.\nper mille possem currere exempla, ut probem\npraedes vadesque paenitudinis reos.\nsed nolo quemquam nominatim dicere:\nsibi quisque vestrum dicat et secum putet,\nspondere quantis damno fuerit et malo.\ngratum hoc officium maneat ambobus tamen.\nPars plaudite ergo, pars offensi explodite.\nBIAS Prieneus quod 1 dixi oἱ πλεῖστοι κακοι,\nLatine dictum suspicor: plures mali.\ndixisse nollem; veritas odium parit.2\nmalos sed imperitos dixi et barbaros,\nqui ius et aequum et sacros mores neglegunt.\nnam populus iste, quo theatrum cingitur,\ntotus bonorum est. hostium tellus habet,\ndixisse quos me creditis, plures malos,\nsed nemo quisquam tam malus iudex fuat,\nquin iam bonorum partibus se copulet,\nsive ille vere bonus est, seu dici studet.\niam fugit illud nomen invisum mali.\nAbeo. valete et plaudite, plures boni.1\nMYTILENA ego ortus Pittacus sum Lesbius,\nγίνωσκε καιρὸν qui docui sententiam.\nset iste καιρόσ, tempus ut noris, monet\net esse καιρόν, tempestivum quod vocant.\nRomana sic et est vox: veni in tempore.2\nvester quoque iste comicus Terentius\nrerum omnium esse primum tempus autumat,\nad Antiphilam quom venerat servus Dromo 3\nnullo inpeditam, temporis servans vicem.\nreputate cuncti, quotiens offensam incidat,\nspectata cui non fuerit opportunitas.\nTempus monet, ne sim molestus, plaudite.\nEPHYRA creatus huc Periander prodeo,\nμελέτη τὸ πᾶν qui dixi et dictum iam probo,\nmeditationis esse, quod recte geras.\nis quippe solus rei gerendae est efficax,\nmeditatur omne qui prius negotium.\nadversa rerum vel secunda praedicat\nmeditanda cunctis comicus Terentius. 1\nlocare sedes, bellum gerere aut ponere,\nmagnas modicasque res, etiam parvas quoque\nagere volentem semper meditari decet.\nnam segniores omnes in coeptis novis,\nmeditatio si rei gerendae defuit.\nnil est, quod ampliorem curam postulet,\nquam cogitare, quid gerendum sit. dehinc\nincogitantes fors, non consilium regit.\nSed ego me ad partes iam recipio, plaudite,\nmeditando et vestram rem curetis publicam.\n"};
