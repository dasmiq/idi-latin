var sequence = {"name":"Ovid. Epistulae","data":"Haec tua Penelope lento tibi mittit, Ulixe;\nNil mihi rescribas attinet: ipse veni!\nTroia iacet certe, Danais invisa puellis;\nVix Priamus tanti totaque Troia fuit.\nO utinam tum, cum Lacedaemona classe petebat,\nObrutus insanis esset adulter aquis!\nNon ego deserto iacuissem frigida lecto,\nNec quererer tardos ire relicta dies;\nNec mihi quaerenti spatiosam fallere noctem\nLassaret viduas pendula tela manus.\nQuando ego non timui graviora pericula veris?\nRes est solliciti plena timoris amor.\nIn te fingebam violentos Troas ituros;\nNomine in Hectoreo pallida semper eram.\nSive quis Antilochum narrabat ab hoste revictum,\nAntilochus nostri causa timoris erat;\nSive Menoetiaden falsis cecidisse sub armis,\nFlebam successu posse carere dolos.\nSanguine Tlepolemus Lyciam tepefecerat hastam;\nTlepolemi leto cura novata mea est.\nDenique, quisquis erat castris iugulatus Achivis,\nFrigidius glacie pectus amantis erat.\nSed bene consuluit casto deus aequus amori.\nVersa est in cineres sospite Troia viro.\nArgolici rediere duces, altaria fumant;\nPonitur ad patrios barbara praeda deos.\nGrata ferunt nymphae pro salvis dona maritis;\nIlli victa suis Troica fata canunt.\nMirantur iustique senes trepidaeque puellae;\nNarrantis coniunx pendet ab ore viri.\nAtque aliquis posita monstrat fera proelia mensa,\nPingit et exiguo Pergama tota mero:\n'Hac ibat Simois; haec est Sigeia tellus;\nHic steterat Priami regia celsa senis.\nIllic Aeacides, illic tendebat Ulixes;\nHic lacer admissos terruit Hector equos.'\nOmnia namque tuo senior te quaerere misso\nRettulerat nato Nestor, at ille mihi.\nRettulit et ferro Rhesumque Dolonaque caesos,\nUtque sit hic somno proditus, ille dolo.\nAusus es — o nimium nimiumque oblite tuorum! —\nThracia nocturno tangere castra dolo\nTotque simul mactare viros, adiutus ab uno!\nAt bene cautus eras et memor ante mei!\nUsque metu micuere sinus, dum victor amicum\nDictus es Ismariis isse per agmen equis.\nSed mihi quid prodest vestris disiecta lacertis\nIlios et, murus quod fuit, esse solum,\nSi maneo, qualis Troia durante manebam,\nVirque mihi dempto fine carendus abest?\nDiruta sunt aliis, uni mihi Pergama restant,\nIncola captivo quae bove victor arat.\nIam seges est, ubi Troia fuit, resecandaque falce\nLuxuriat Phrygio sanguine pinguis humus;\nSemisepulta virum curvis feriuntur aratris\nOssa, ruinosas occulit herba domos.\nVictor abes, nec scire mihi, quae causa morandi,\nAut in quo lateas ferreus orbe, licet!\nQuisquis ad haec vertit peregrinam litora puppim,\nIlle mihi de te multa rogatus abit,\nQuamque tibi reddat, si te modo viderit usquam,\nTraditur huic digitis charta notata meis.\nNos Pylon, antiqui Neleia Nestoris arva,\nMisimus; incerta est fama remissa Pylo.\nMisimus et Sparten; Sparte quoque nescia veri.\nQuas habitas terras, aut ubi lentus abes?\nUtilius starent etiamnunc moenia Phoebi â€”\nIrascor votis, heu, levis ipsa meis!\nScirem ubi pugnares, et tantum bella timerem,\nEt mea cum multis iuncta querela foret.\nQuid timeam, ignoro â€” timeo tamen omnia demens,\nEt patet in curas area lata meas.\nQuaecumque aequor habet, quaecumque pericula tellus,\nTam longae causas suspicor esse morae.\nHaec ego dum stulte metuo, quae vestra libido est,\nEsse peregrino captus amore potes.\nForsitan et narres, quam sit tibi rustica coniunx,\nQuae tantum lanas non sinat esse rudes.\nFallar, et hoc crimen tenues vanescat in auras,\nNeve, revertendi liber, abesse velis!\nMe pater Icarius viduo discedere lecto\nCogit et immensas increpat usque moras.\nIncrepet usque licet â€” tua sum, tua dicar oportet;\nPenelope coniunx semper Ulixis ero.\nIlle tamen pietate mea precibusque pudicis\nFrangitur et vires temperat ipse suas.\nDulichii Samiique et quos tulit alta Zacynthos,\nTurba ruunt in me luxuriosa proci,\nInque tua regnant nullis prohibentibus aula;\nViscera nostra, tuae dilacerantur opes.\nQuid tibi Pisandrum Polybumque Medontaque dirum\nEurymachique avidas Antinoique manus\nAtque alios referam, quos omnis turpiter absens\nIpse tuo partis sanguine rebus alis?\nIrus egens pecorisque Melanthius actor edendi\nUltimus accedunt in tua damna pudor.\nTres sumus inbelles numero, sine viribus uxor\nLaertesque senex Telemachusque puer.\nIlle per insidias paene est mihi nuper ademptus,\nDum parat invitis omnibus ire Pylon.\nDi, precor, hoc iubeant, ut euntibus ordine fatis\nIlle meos oculos conprimat, ille tuos!\nHac faciunt custosque boum longaevaque nutrix,\nTertius inmundae cura fidelis harae;\nSed neque Laertes, ut qui sit inutilis armis,\nHostibus in mediis regna tenere potest â€”\nTelemacho veniet, vivat modo, fortior aetas;\nNunc erat auxiliis illa tuenda patris â€”\nNec mihi sunt vires inimicos pellere tectis.\nTu citius venias, portus et ara tuis!\nEst tibi sitque, precor, natus, qui mollibus annis\nIn patrias artes erudiendus erat.\nRespice Laerten; ut tu sua lumina condas,\nExtremum fati sustinet ille diem.\nCerte ego, quae fueram te discedente puella,\nProtinus ut venias, facta videbor anus.\nHospita, Demophoon, tua te Rhodopeia Phyllis\nUltra promissum tempus abesse queror.\nCornua cum lunae pleno semel orbe coissent,\nLitoribus nostris ancora pacta tua est â€”\nLuna quater latuit, toto quater orbe recrevit;\nNec vehit Actaeas Sithonis unda rates.\nTempora si numeres — bene quae numeramus amantes —\nNon venit ante suam nostra querela diem.\nSpes quoque lenta fuit; tarde, quae credita laedunt,\nCredimus. invita nunc es amante nocens.\nSaepe fui mendax pro te mihi, saepe putavi\nAlba procellosos vela referre Notos.\nThesea devovi, quia te dimittere nollet;\nNec tenuit cursus forsitan ille tuos.\nInterdum timui, ne, dum vada tendis ad Hebri,\nMersa foret cana naufraga puppis aqua.\nSaepe deos supplex, ut tu, scelerate, valeres,\nCum prece turicremis sum venerata sacris;\nSaepe, videns ventos caelo pelagoque faventes,\nIpsa mihi dixi: 'si valet ille, venit.'\nDenique fidus amor, quidquid properantibus obstat,\nFinxit, et ad causas ingeniosa fui.\nAt tu lentus abes; nec te iurata reducunt\nNumina, nec nostro motus amore redis.\nDemophoon, ventis et verba et vela dedisti;\nVela queror reditu, verba carere fide.\nDic mihi, quid feci, nisi non sapienter amavi?\nCrimine te potui demeruisse meo.\nUnum in me scelus est, quod te, scelerate, recepi;\nSed scelus hoc meriti pondus et instar habet.\nIura fidesque ubi nunc, commissaque dextera dextrae,\nQuique erat in falso plurimus ore deus?\nPromissus socios ubi nunc Hymenaeus in annos,\nQui mihi coniugii sponsor et obses erat?\nPer mare, quod totum ventis agitatur et undis,\nPer quod nempe ieras, per quod iturus eras,\nPerque tuum mihi iurasti — nisi fictus et ille est —\nConcita qui ventis aequora mulcet, avum,\nPer Venerem nimiumque mihi facientia tela â€”\nAltera tela arcus, altera tela faces â€”\nIunonemque, toris quae praesidet alma maritis,\nEt per taediferae mystica sacra deae.\nSi de tot laesis sua numina quisque deorum\nVindicet, in poenas non satis unus eris.\nAh, laceras etiam puppes furiosa refeci,\nUt, qua desererer, firma carina foret,\nRemigiumque dedi, quod me fugiturus haberes.\nHeu! patior telis vulnera facta meis!\nCredidimus blandis, quorum tibi copia, verbis;\nCredidimus generi nominibusque tuis;\nCredidimus lacrimis â€” an et hae simulare docentur?\nHae quoque habent artes, quaque iubentur, eunt?\nDis quoque credidimus. quo iam tot pignora nobis?\nParte satis potui qualibet inde capi.\nNec moveor, quod te iuvi portuque locoque â€”\nDebuit haec meriti summa fuisse mei!\nTurpiter hospitium lecto cumulasse iugali\nPaenitet, et lateri conseruisse latus.\nQuae fuit ante illam, mallem suprema fuisset\nNox mihi, dum potui Phyllis honesta mori.\nSperavi melius, quia me meruisse putavi;\nQuaecumque ex merito spes venit, aequa venit.\nFallere credentem non est operosa puellam\nGloria. simplicitas digna favore fuit.\nSum decepta tuis et amans et femina verbis.\nDi faciant, laudis summa sit ista tuae!\nInter et Aegidas, media statuaris in urbe,\nMagnificus titulis stet pater ante suis.\nCum fuerit Sciron lectus torvusque Procrustes\nEt Sinis et tauri mixtaque forma viri\nEt domitae bello Thebae fusique bimembres\nEt pulsata nigri regia caeca dei â€”\nHoc tua post illos titulo signetur imago:\nHic est, cuius amans hospita capta dolo est.\nDe tanta rerum turba factisque parentis\nSedit in ingenio Cressa relicta tuo.\nQuod solum excusat, solum miraris in illo;\nHeredem patriae, perfide, fraudis agis.\nIlla — nec invideo — fruitur meliore marito\nInque capistratis tigribus alta sedet;\nAt mea despecti fugiunt conubia Thraces,\nQuod ferar externum praeposuisse meis.\nAtque aliquis 'iam nunc doctas eat,' inquit, 'Athenas;\nArmiferam Thracen qui regat, alter erit.\nExitus acta probat.' careat successibus, opto,\nQuisquis ab eventu facta notanda putat!\nAt si nostra tuo spumescant aequora remo,\nIam mihi, iam dicar consuluisse meis â€”\nSed neque consului, nec te mea regia tanget\nFessaque Bistonia membra lavabis aqua!\nIlla meis oculis species abeuntis inhaeret,\nCum premeret portus classis itura meos.\nAusus es amplecti colloque infusus amantis\nOscula per longas iungere pressa moras\nCumque tuis lacrimis lacrimas confundere nostras,\nQuodque foret velis aura secunda, queri\nEt mihi discedens suprema dicere voce:\n'Phylli, fac expectes Demophoonta tuum!'\nExpectem, qui me numquam visurus abisti?\nExpectem pelago vela negata meo?\nEt tamen expecto â€” redeas modo serus amanti,\nUt tua sit solo tempore lapsa fides!\nQuid precor infelix? te iam tenet altera coniunx\nForsitan et, nobis qui male favit, amor;\nIamque tibi excidimus, nullam, puto, Phyllida nosti.\nEi mihi! si, quae sim Phyllis et unde, rogas â€”\nQuae tibi, Demophoon, longis erroribus acto\nThreicios portus hospitiumque dedi,\nCuius opes auxere meae, cui dives egenti\nMunera multa dedi, multa datura fui;\nQuae tibi subieci latissima regna Lycurgi,\nNomine femineo vix satis apta regi,\nQua patet umbrosum Rhodope glacialis ad Haemum,\nEt sacer admissas exigit Hebrus aquas,\nCui mea virginitas avibus libata sinistris\nCastaque fallaci zona recincta manu!\nPronuba Tisiphone thalamis ululavit in illis,\nEt cecinit maestum devia carmen avis;\nAdfuit Allecto brevibus torquata colubris,\nSuntque sepulcrali lumina mota face!\nMaesta tamen scopulos fruticosaque litora calco\nQuaeque patent oculis litora lata meis.\nSive die laxatur humus, seu frigida lucent\nSidera, prospicio, quis freta ventus agat;\nEt quaecumque procul venientia lintea vidi,\nProtinus illa meos auguror esse deos.\nIn freta procurro, vix me retinentibus undis,\nMobile qua primas porrigit aequor aquas.\nQuo magis accedunt, minus et minus utilis adsto;\nLinquor et ancillis excipienda cado.\nEst sinus, adductos modice falcatus in arcus;\nUltima praerupta cornua mole rigent.\nHinc mihi suppositas inmittere corpus in undas\nMens fuit; et, quoniam fallere pergis, erit.\nAd tua me fluctus proiectam litora portent,\nOccurramque oculis intumulata tuis!\nDuritia ferrum ut superes adamantaque teque,\n'Non tibi sic,' dices, 'Phylli, sequendus eram!'\nSaepe venenorum sitis est mihi; saepe cruenta\nTraiectam gladio morte perire iuvat.\nColla quoque, infidis quia se nectenda lacertis\nPraebuerunt, laqueis inplicuisse iuvat.\nStat nece matura tenerum pensare pudorem.\nIn necis electu parva futura mora est.\nInscribere meo causa invidiosa sepulcro.\nAut hoc aut simili carmine notus eris:\nPhyllida Demophoon leto dedit hospes amantem;\nIlle necis causam praebuit, ipsa manum.\nQuam legis, a rapta Briseide littera venit,\nVix bene barbarica Graeca notata manu.\nQuascumque adspicies, lacrimae fecere lituras;\nSed tamen et lacrimae pondera vocis habent.\nSi mihi pauca queri de te dominoque viroque\nFas est, de domino pauca viroque querar.\nNon, ego poscenti quod sum cito tradita regi,\nCulpa tua est â€” quamvis haec quoque culpa tua est;\nNam simul Eurybates me Talthybiusque vocarunt,\nEurybati data sum Talthybioque comes.\nAlter in alterius iactantes lumina vultum\nQuaerebant taciti, noster ubi esset amor.\nDifferri potui; poenae mora grata fuisset.\nEi mihi! discedens oscula nulla dedi;\nAt lacrimas sine fine dedi rupique capillos â€”\nInfelix iterum sum mihi visa capi!\nSaepe ego decepto volui custode reverti,\nSed, me qui timidam prenderet, hostis erat.\nSi progressa forem, caperer ne, nocte, timebam,\nQuamlibet ad Priami munus itura nurum.\nSed data sim, quia danda fui â€” tot noctibus absum\nNec repetor; cessas, iraque lenta tua est.\nIpse Menoetiades tum, cum tradebar, in aurem\n'Quid fles? hic parvo tempore,' dixit, 'eris.'\nNec repetisse parum; pugnas ne reddar, Achille!\nI nunc et cupidi nomen amantis habe!\nVenerunt ad te Telamone et Amyntore nati â€”\nIlle gradu propior sanguinis, ille comes â€”\nLaertaque satus, per quos comitata redirem\n(auxerunt blandas grandia dona preces)\nViginti fulvos operoso ex aere lebetas,\nEt tripodas septem pondere et arte pares;\nAddita sunt illis auri bis quinque talenta,\nBis sex adsueti vincere semper equi,\nQuodque supervacuum est, forma praestante puellae\nLesbides, eversa corpora capta domo,\nCumque tot his — sed non opus est tibi coniuge — coniunx\nEx Agamemnoniis una puella tribus.\nSi tibi ab Atride pretio redimenda fuissem,\nQuae dare debueras, accipere illa negas!\nQua merui culpa fieri tibi vilis, Achille?\nQuo levis a nobis tam cito fugit amor?\nAn miseros tristis fortuna tenaciter urget,\nNec venit inceptis mollior hora malis?\nDiruta Marte tuo Lyrnesia moenia vidi â€”\nEt fueram patriae pars ego magna meae;\nVidi consortes pariter generisque necisque\nTres cecidisse, quibus, quae mihi, mater erat;\nVidi, quantus erat, fusum tellure cruenta\nPectora iactantem sanguinolenta virum.\nTot tamen amissis te conpensavimus unum;\nTu dominus, tu vir, tu mihi frater eras.\nTu mihi, iuratus per numina matris aquosae,\nUtile dicebas ipse fuisse capi â€”\nScilicet ut, quamvis veniam dotata, repellas\nEt mecum fugias quae tibi dantur opes!\nQuin etiam fama est, cum crastina fulserit Eos,\nTe dare nubiferis lintea velle Notis.\nQuod scelus ut pavidas miserae mihi contigit aures,\nSanguinis atque animi pectus inane fuit.\nIbis et — o miseram! — cui me, violente, relinquis?\nQuis mihi desertae mite levamen erit?\nDevorer ante, precor, subito telluris hiatu\nAut rutilo missi fulminis igne cremer,\nQuam sine me Pthiis canescant aequora remis,\nEt videam puppes ire relicta tuas!\nSi tibi iam reditusque placent patriique Penates,\nNon ego sum classi sarcina magna tuae.\nVictorem captiva sequar, non nupta maritum;\nEst mihi, quae lanas molliat, apta manus.\nInter Achaeiadas longe pulcherrima matres\nIn thalamos coniunx ibit eatque tuos,\nDigna nurus socero, Iovis Aeginaeque nepote,\nCuique senex Nereus prosocer esse velit.\nNos humiles famulaeque tuae data pensa trahemus,\nEt minuent plenas stamina nostra colos.\nExagitet ne me tantum tua, deprecor, uxor â€”\nQuae mihi nescio quo non erit aequa modo â€”\nNeve meos coram scindi patiare capillos\nEt leviter dicas: 'haec quoque nostra fuit.'\nVel patiare licet, dum ne contempta relinquar â€”\nHic mihi vae! miserae concutit ossa metus.\nQuid tamen expectas? Agamemnona paenitet irae,\nEt iacet ante tuos Graecia maesta pedes.\nVince animos iramque tuam, qui cetera vincis!\nQuid lacerat Danaas inpiger Hector opes?\nArma cape, Aeacide, sed me tamen ante recepta,\nEt preme turbatos Marte favente viros!\nPropter me mota est, propter me desinat ira,\nSimque ego tristitiae causa modusque tuae.\nNec tibi turpe puta precibus succumbere nostris;\nConiugis Oenides versus in arma prece est.\nRes audita mihi, nota est tibi. fratribus orba\nDevovit nati spemque caputque parens.\nBellum erat; ille ferox positis secessit ab armis\nEt patriae rigida mente negavit opem.\nSola virum coniunx flexit. felicior illa!\nAt mea pro nullo pondere verba cadunt.\nNec tamen indignor nec me pro coniuge gessi\nSaepius in domini serva vocata torum.\nMe quaedam, memini, dominam captiva vocabat.\n'Servitio,' dixi, 'nominis addis onus.'\nPer tamen ossa viri subito male tecta sepulcro,\nSemper iudiciis ossa verenda meis;\nPerque trium fortes animas, mea numina, fratrum,\nQui bene pro patria cum patriaque iacent;\nPerque tuum nostrumque caput, quae iunximus una,\nPerque tuos enses, cognita tela meis â€”\nNulla Mycenaeum sociasse cubilia mecum\nIuro; fallentem deseruisse velis!\nSi tibi nunc dicam, fortissime: 'tu quoque iura\nNulla tibi sine me gaudia capta!' neges.\nAt Danai maerere putant â€” tibi plectra moventur,\nTe tenet in tepido mollis amica sinu!\nEt quisquam quaerit, quare pugnare recuses?\nPugna nocet, citharae voxque Venusque iuvant.\nTutius est iacuisse toro, tenuisse puellam,\nThreiciam digitis increpuisse lyram,\nQuam manibus clipeos et acutae cuspidis hastam,\nEt galeam pressa sustinuisse coma.\nSed tibi pro tutis insignia facta placebant,\nPartaque bellando gloria dulcis erat.\nAn tantum dum me caperes, fera bella probabas,\nCumque mea patria laus tua victa iacet?\nDi melius! validoque, precor, vibrata lacerto\nTranseat Hectoreum Pelias hasta latus!\nMittite me, Danai! dominum legata rogabo\nMultaque mandatis oscula mixta feram.\nPlus ego quam Phoenix, plus quam facundus Ulixes,\nPlus ego quam Teucri, credite, frater agam.\nEst aliquid collum solitis tetigisse lacertis,\nPraesentisque oculos admonuisse sui.\nSis licet inmitis matrisque ferocior undis,\nUt taceam, lacrimis conminuere meis.\nNunc quoque â€” sic omnes Peleus pater inpleat annos,\nSic eat auspiciis Pyrrhus ad arma tuis! â€”\nRespice sollicitam Briseida, fortis Achille,\nNec miseram lenta ferreus ure mora!\nAut, si versus amor tuus est in taedia nostri,\nQuam sine te cogis vivere, coge mori!\nUtque facis, coges. abiit corpusque colorque;\nSustinet hoc animae spes tamen una tui.\nQua si destituor, repetam fratresque virumque â€”\nNec tibi magnificum femina iussa mori.\nCur autem iubeas? stricto pete corpora ferro;\nEst mihi qui fosso pectore sanguis eat.\nMe petat ille tuus, qui, si dea passa fuisset,\nEnsis in Atridae pectus iturus erat!\nA, potius serves nostram, tua munera, vitam!\nQuod dederas hosti victor, amica rogo.\nPerdere quos melius possis, Neptunia praebent\nPergama; materiam caedis ab hoste pete.\nMe modo, sive paras inpellere remige classem,\nSive manes, domini iure venire iube!\nQuam nisi tu dederis, caritura est ipsa, salutem\nMittit Amazonio Cressa puella viro.\nPerlege, quodcumque est â€” quid epistula lecta nocebit?\nTe quoque in hac aliquid quod iuvet esse potest;\nHis arcana notis terra pelagoque feruntur.\nInspicit acceptas hostis ab hoste notas.\nTer tecum conata loqui ter inutilis haesit\nLingua, ter in primo restitit ore sonus.\nQua licet et sequitur, pudor est miscendus amori;\nDicere quae puduit, scribere iussit amor.\nQuidquid Amor iussit, non est contemnere tutum;\nRegnat et in dominos ius habet ille deos.\nIlle mihi primo dubitanti scribere dixit:\n'Scribe! dabit victas ferreus ille manus.'\nAdsit et, ut nostras avido fovet igne medullas,\nFigat sic animos in mea vota tuos!\nNon ego nequitia socialia foedera rumpam;\nFama — velim quaeras — crimine nostra vacat.\nVenit amor gravius, quo serius â€” urimur intus;\nUrimur, et caecum pectora vulnus habent.\nScilicet ut teneros laedunt iuga prima iuvencos,\nFrenaque vix patitur de grege captus equus,\nSic male vixque subit primos rude pectus amores,\nSarcinaque haec animo non sedet apta meo.\nArs fit, ubi a teneris crimen condiscitur annis;\nCui venit exacto tempore, peius amat.\nTu nova servatae capies libamina famae,\nEt pariter nostrum fiet uterque nocens.\nEst aliquid, plenis pomaria carpere ramis,\nEt tenui primam delegere ungue rosam.\nSi tamen ille prior, quo me sine crimine gessi,\nCandor ab insolita labe notandus erat,\nAt bene successit, digno quod adurimur igni;\nPeius adulterio turpis adulter obest.\nSi mihi concedat Iuno fratremque virumque,\nHippolytum videor praepositura Iovi!\nIam quoque — vix credes — ignotas mittor in artes;\nEst mihi per saevas impetus ire feras.\nIam mihi prima dea est arcu praesignis adunco\nDelia; iudicium subsequor ipsa tuum.\nIn nemus ire libet pressisque in retia cervis\nHortari celeris per iuga summa canes,\nAut tremulum excusso iaculum vibrare lacerto,\nAut in graminea ponere corpus humo.\nSaepe iuvat versare leves in pulvere currus\nTorquentem frenis ora fugacis equi;\nNunc feror, ut Bacchi furiis Eleleides actae,\nQuaeque sub Idaeo tympana colle movent,\nAut quas semideae Dryades Faunique bicornes\nNumine contactas attonuere suo.\nNamque mihi referunt, cum se furor ille remisit,\nOmnia; me tacitam conscius urit amor.\nForsitan hunc generis fato reddamus amorem,\nEt Venus ex tota gente tributa petat.\nIuppiter Europen — prima est ea gentis origo —\nDilexit, tauro dissimulante deum.\nPasiphae mater, decepto subdita tauro,\nEnixa est utero crimen onusque suo.\nPerfidus Aegides, ducentia fila secutus,\nCurva meae fugit tecta sororis ope.\nEn, ego nunc, ne forte parum Minoia credar,\nIn socias leges ultima gentis eo!\nHoc quoque fatale est: placuit domus una duabus;\nMe tua forma capit, capta parente soror.\nThesides Theseusque duas rapuere sorores â€”\nPonite de nostra bina tropaea domo!\nTempore quo nobis inita est Cerealis Eleusin,\nGnosia me vellem detinuisset humus!\nTunc mihi praecipue (nec non tamen ante placebas)\nAcer in extremis ossibus haesit amor.\nCandida vestis erat, praecincti flore capilli,\nFlava verecundus tinxerat ora rubor,\nQuemque vocant aliae vultum rigidumque trucemque,\nPro rigido Phaedra iudice fortis erat.\nSint procul a nobis iuvenes ut femina compti! â€”\nFine coli modico forma virilis amat.\nTe tuus iste rigor positique sine arte capilli\nEt levis egregio pulvis in ore decet.\nSive ferocis equi luctantia colla recurvas,\nExiguo flexos miror in orbe pedes;\nSeu lentum valido torques hastile lacerto,\nOra ferox in se versa lacertus habet,\nSive tenes lato venabula cornea ferro.\nDenique nostra iuvat lumina, quidquid agis.\nTu modo duritiam silvis depone iugosis;\nNon sum militia digna perire tua.\nQuid iuvat incinctae studia exercere Dianae,\nEt Veneri numeros eripuisse suos?\nQuod caret alterna requie, durabile non est;\nHaec reparat vires fessaque membra novat.\nArcus — et arma tuae tibi sunt imitanda Dianae —\nSi numquam cesses tendere, mollis erit.\nClarus erat silvis Cephalus, multaeque per herbas\nConciderant illo percutiente ferae;\nNec tamen Aurorae male se praebebat amandum.\nIbat ad hunc sapiens a sene diva viro.\nSaepe sub ilicibus Venerem Cinyraque creatum\nSustinuit positos quaelibet herba duos.\nArsit et Oenides in Maenalia Atalanta;\nIlla ferae spolium pignus amoris habet.\nNos quoque quam primum turba numeremur in ista!\nSi Venerem tollas, rustica silva tua est.\nIpsa comes veniam, nec me latebrosa movebunt\nSaxa neque obliquo dente timendus aper.\nAequora bina suis obpugnant fluctibus isthmon,\nEt tenuis tellus audit utrumque mare.\nHic tecum Troezena colam, Pittheia regna;\nIam nunc est patria carior illa mea.\nTempore abest aberitque diu Neptunius heros;\nIllum Pirithoi detinet ora sui.\nPraeposuit Theseus — nisi si manifesta negamus —\nPirithoum Phaedrae Pirithoumque tibi.\nSola nec haec ad nos iniuria venit ab illo;\nIn magnis laesi rebus uterque sumus.\nOssa mei fratris clava perfracta trinodi\nSparsit humi; soror est praeda relicta feris.\nPrima securigeras inter virtute puellas\nTe peperit, nati digna vigore parens;\nSi quaeras, ubi sit â€” Theseus latus ense peregit,\nNec tanto mater pignore tuta fuit.\nAt ne nupta quidem taedaque accepta iugali â€”\nCur, nisi ne caperes regna paterna nothus?\nAddidit et fratres ex me tibi, quos tamen omnis\nNon ego tollendi causa, sed ille fuit.\nO utinam nocitura tibi, pulcherrime rerum,\nIn medio nisu viscera rupta forent!\nI nunc, sic meriti lectum reverere parentis â€”\nQuem fugit et factis abdicat ipse suis!\nNec, quia privigno videar coitura noverca,\nTerruerint animos nomina vana tuos.\nIsta vetus pietas, aevo moritura futuro,\nRustica Saturno regna tenente fuit.\nIuppiter esse pium statuit, quodcumque iuvaret,\nEt fas omne facit fratre marita soror.\nIlla coit firma generis iunctura catena,\nInposuit nodos cui Venus ipsa suos.\nNec labor est celare, licet peccemus, amorem.\nCognato poterit nomine culpa tegi.\nViderit amplexos aliquis, laudabimur ambo;\nDicar privigno fida noverca meo.\nNon tibi per tenebras duri reseranda mariti\nIanua, non custos decipiendus erit;\nUt tenuit domus una duos, domus una tenebit;\nOscula aperta dabas, oscula aperta dabis;\nTutus eris mecum laudemque merebere culpa,\nTu licet in lecto conspiciare meo.\nTolle moras tantum properataque foedera iunge â€”\nQui mihi nunc saevit, sic tibi parcat Amor!\nNon ego dedignor supplex humilisque precari.\nHeu! ubi nunc fastus altaque verba iacent?\nEt pugnare diu nec me submittere culpae\nCerta fui â€” certi siquid haberet amor;\nVicta precor genibusque tuis regalia tendo\nBracchia! quid deceat, non videt ullus amans.\nDepudui, profugusque pudor sua signa reliquit.\nDa veniam fasse duraque corda doma!\nQuod mihi sit genitor, qui possidet aequora, Minos,\nQuod veniant proavi fulmina torta manu,\nQuod sit avus radiis frontem vallatus acutis,\nPurpureo tepidum qui movet axe diem â€”\nNobilitas sub amore iacet! miserere priorum\nEt, mihi si non vis parcere, parce meis!\nEst mihi dotalis tellus Iovis insula, Crete â€”\nServiat Hippolyto regia tota meo!\nFlecte, ferox, animos! potuit corrumpere taurum\nMater; eris tauro saevior ipse truci?\nPer Venerem, parcas, oro, quae plurima mecum est!\nSic numquam, quae te spernere possit, ames;\nSic tibi secretis agilis dea saltibus adsit,\nSilvaque perdendas praebeat alta feras;\nSic faveant Satyri montanaque numina Panes,\nEt cadat adversa cuspide fossus aper;\nSic tibi dent Nymphae, quamvis odisse puellas\nDiceris, arentem quae levet unda sitim!\nAddimus his precibus lacrimas quoque; verba precantis\nQui legis, et lacrimas finge videre meas!\nNympha suo Paridi, quamvis suus esse recuset,\nMittit ab Idaeis verba legenda iugis.\nPerlegis? an coniunx prohibet nova? perlege â€” non est\nIsta Mycenaea littera facta manu!\nPegasis Oenone, Phrygiis celeberrima silvis,\nLaesa queror de te, si sinis ipse, meo.\nQuis deus opposuit nostris sua numina votis?\nNe tua permaneam, quod mihi crimen obest?\nLeniter, ex merito quidquid patiare, ferendum est;\nQuae venit indigno poena, dolenda venit.\nNondum tantus eras, cum te contenta marito\nEdita de magno flumine nympha fui.\nQui nunc Priamides — absit reverentia vero! —\nServus eras; servo nubere nympha tuli!\nSaepe greges inter requievimus arbore tecti,\nMixtaque cum foliis praebuit herba torum;\nSaepe super stramen faenoque iacentibus alto\nDefensa est humili cana pruina casa.\nQuis tibi monstrabat saltus venatibus aptos,\nEt tegeret catulos qua fera rupe suos?\nRetia saepe comes maculis distincta tetendi;\nSaepe citos egi per iuga longa canes.\nIncisae servant a te mea nomina fagi,\nEt legor Oenone falce notata tua,\nPopulus est, memini, fluviali consita rivo,\nEst in qua nostri littera scripta memor:\nEt quantum trunci, tantum mea nomina crescunt.\nCrescite et in titulos surgite recta meos!\nPopule, vive, precor, quae consita margine ripae\nHoc in rugoso cortice carmen habes:\nCum Paris Oenone poterit spirare relicta,\nAd fontem Xanthi versa recurret aqua.\nXanthe, retro propera, versaeque recurrite lymphae!\nSustinet Oenonen deseruisse Paris.\nIlla dies fatum miserae mihi dixit, ab illa\nPessima mutati coepit amoris hiemps,\nQua Venus et Iuno sumptisque decentior armis\nVenit in arbitrium nuda Minerva tuum.\nAttoniti micuere sinus, gelidusque cucurrit,\nUt mihi narrasti, dura per ossa tremor.\nConsului — neque enim modice terrebar — anusque\nLongaevosque senes. constitit esse nefas.\nCaesa abies, sectaeque trabes, et classe parata\nCaerula ceratas accipit unda rates.\nFlesti discedens â€” hoc saltim parce negare!\nMiscuimus lacrimas maestus uterque suas;\nNon sic adpositis vincitur vitibus ulmus,\nUt tua sunt collo bracchia nexa meo.\nA! quotiens, cum te vento quererere teneri,\nRiserunt comites â€” ille secundus erat!\nOscula dimissae quotiens repetita dedisti!\nQuam vix sustinuit dicere lingua 'vale'!\nAura levis rigido pendentia lintea malo\nSuscitat, et remis eruta canet aqua.\nProsequor infelix oculis abeuntia vela,\nQua licet, et lacrimis umet harena meis,\nUtque celer venias, virides Nereidas oro â€”\nScilicet ut venias in mea damna celer!\nVotis ergo meis alii rediture redisti?\nEi mihi, pro dira paelice blanda fui!\nAdspicit inmensum moles nativa profundum â€”\nMons fuit; aequoreis illa resistit aquis.\nHinc ego vela tuae cognovi prima carinae,\nEt mihi per fluctus impetus ire fuit.\nDum moror, in summa fulsit mihi purpura prora â€”\nPertimui; cultus non erat ille tuus.\nFit propior terrasque cita ratis attigit aura;\nFemineas vidi corde tremente genas.\nNon satis id fuerat — quid enim furiosa morabar? —\nHaerebat gremio turpis amica tuo!\nTunc vero rupique sinus et pectora planxi,\nEt secui madidas ungue rigente genas,\nInplevique sacram querulis ululatibus Iden\nIlluc has lacrimas in mea saxa tuli.\nSic Helene doleat defectaque coniuge ploret,\nQuaeque prior nobis intulit, ipsa ferat!\nNunc tibi conveniunt, quae te per aperta sequantur\nAequora legitimos destituantque viros;\nAt cum pauper eras armentaque pastor agebas,\nNulla nisi Oenone pauperis uxor erat.\nNon ego miror opes, nec me tua regia tangit\nNec de tot Priami dicar ut una nurus â€”\nNon tamen ut Priamus nymphae socer esse recuset,\nAut Hecubae fuerim dissimulanda nurus;\nDignaque sum fieri rerum matrona potentis;\nSunt mihi, quas possint sceptra decere, manus.\nNec me, faginea quod tecum fronde iacebam,\nDespice; purpureo sum magis apta toro.\nDenique tutus amor meus est; ibi nulla parantur\nBella, nec ultrices advehit unda rates.\nTyndaris infestis fugitiva reposcitur armis;\nHac venit in thalamos dote superba tuos.\nQuae si sit Danais reddenda, vel Hectora fratrem,\nVel cum Deiphobo Polydamanta roga;\nQuid gravis Antenor, Priamus quid suadeat ipse,\nConsule, quis aetas longa magistra fuit!\nTurpe rudimentum, patriae praeponere raptam.\nCausa pudenda tua est; iusta vir arma movet.\nNec tibi, si sapias, fidam promitte Lacaenam,\nQuae sit in amplexus tam cito versa tuos.\nUt minor Atrides temerati foedera lecti\nClamat et externo laesus amore dolet,\nTu quoque clamabis. nulla reparabilis arte\nLaesa pudicitia est; deperit illa semel.\nArdet amore tui? sic et Menelaon amavit.\nNunc iacet in viduo credulus ille toro.\nFelix Andromache, certo bene nupta marito!\nUxor ad exemplum fratris habenda fui;\nTu levior foliis, tum cum sine pondere suci\nMobilibus ventis arida facta volant;\nEt minus est in te quam summa pondus arista,\nQuae levis adsiduis solibus usta riget.\nHoc tua — nam recolo — quondam germana canebat,\nSic mihi diffusis vaticinata comis:\n'Quid facis, Oenone? quid harenae semina mandas?\nNon profecturis litora bubus aras.\nGraia iuvenca venit, quae te patriamque domumque\nPerdat! io prohibe! Graia iuvenca venit!\nDum licet, obscenam ponto demergite puppim!\nHeu! quantum Phrygii sanguinis illa vehit!'\nVox erat in cursu: famulae rapuere furentem;\nAt mihi flaventes diriguere comae.\nA, nimium miserae vates mihi vera fuisti â€”\nPossidet, en, saltus illa iuvenca meos!\nSit facie quamvis insignis, adultera certe est;\nDeseruit socios hospite capta deos.\nIllam de patria Theseus — nisi nomine fallor —\nNescio quis Theseus abstulit ante sua.\nA iuvene et cupido credatur reddita virgo?\nUnde hoc conpererim tam bene, quaeris? amo.\nVim licet appelles et culpam nomine veles;\nQuae totiens rapta est, praebuit ipsa rapi.\nAt manet Oenone fallenti casta marito â€”\nEt poteras falli legibus ipse tuis!\nMe Satyri celeres — silvis ego tecta latebam —\nQuaesierunt rapido, turba proterva, pede\nCornigerumque caput pinu praecinctus acuta\nFaunus in inmensis, qua tumet Ida, iugis.\nMe fide conspicuus Troiae munitor amavit,\nAdmisitque meas ad sua dona manus.\nQuaecumque herba potens ad opem radixque medenti\nUtilis in toto nascitur orbe, mea est.\nMe miseram, quod amor non est medicabilis herbis!\nDeficior prudens artis ab arte mea.\nQuod nec graminibus tellus fecunda creandis\nNec deus, auxilium tu mihi ferre potes.\nEt potes, et merui â€” dignae miserere puellae!\nNon ego cum Danais arma cruenta fero â€”\nSed tua sum tecumque fui puerilibus annis\nEt tua, quod superest temporis, esse precor!\nLemnias Hypsipyle, Bacchi genus, Aesone nato\nDicit, et in verbis pars quta mentis erat:\nLitora Thessaliae reduci tetigisse carina\nDiceris auratae vellere dives ovis.\nGratulor incolumi, quantum sinis; hoc tamen ipsum\nDebueram scripto certior esse tuo.\nNam ne pacta tibi praeter mea regna redires,\nCum cuperes, ventos non habuisse potes;\nQuamlibet adverso signatur epistula vento.\nHypsipyle missa digna salute fui.\nCur mihi fama prior de te quam littera venit:\nIsse sacros Marti sub iuga panda boves,\nSeminibus iactis segetes adolesse virorum\nInque necem dextra non eguisse tua,\nPervigilem spolium pecudis servasse draconem,\nRapta tamen forti vellera fulva manu?\nO ego, si possem timide credentibus ista\n'Ipse mihi scripsit' dicere, quanta forem!\nQuid queror officium lenti cessasse mariti?\nObsequium, maneo si tua, grande tuli!\nBarbara narratur venisse venefica tecum,\nIn mihi promissi parte recepta tori.\nCredula res amor est; utinam temeraria dicar\nCriminibus falsis insimulasse virum!\nNuper ab Haemoniis hospes mihi Thessalus oris\nVenit et, ut tactum vix bene limen erat,\n'Aesonides,' dixi, 'quid agit meus?' ille pudore\nHaesit in opposita lumina fixus humo.\nProtinus exilui tunicisque a pectore ruptis\n'Vivit? an,' exclamo, 'me quoque fata vocant?'\n'Vivit,' ait. timidum quod amat; iurare coegi.\nVix mihi teste deo credita vita tua est.\nUtque animus rediit, tua facta requirere coepi.\nNarrat aenipedes Martis arasse boves,\nVipereos dentes in humum pro semine iactos,\nEt subito natos arma tulisse viros â€”\nTerrigenas populos civili Marte peremptos\nInplesse aetatis fata diurna suae.\nDevictus serpens. iterum, si vivat Iason,\nQuaerimus; alternant spesque timorque vicem.\nSingula dum narrat, studio cursuque loquendi\nDetegit ingenio vulnera nostra suo.\nHeu! ubi pacta fides? ubi conubialia iura\nFaxque sub arsuros dignior ire rogos?\nNon ego sum furto tibi cognita; pronuba Iuno\nAdfuit et sertis tempora vinctus Hymen.\nAt mihi nec Iuno, nec Hymen, sed tristis Erinys\nPraetulit infaustas sanguinolenta faces.\nQuid mihi cum Minyis, quid cum Dodonide pinu?\nQuid tibi cum patria, navita Tiphy, mea?\nNon erat hic aries villo spectabilis aureo,\nNec senis Aeetae regia Lemnos erat.\nCerta fui primo (sed me mala fata trahebant)\nHospita feminea pellere castra manu;\nLemniadesque viros, nimium quoque, vincere norunt.\nMilite tam forti terra tuenda fuit!\nUrbe virum iuvi, tectoque animoque recepi!\nHic tibi bisque aestas bisque cucurrit hiemps.\nTertia messis erat, cum tu dare vela coactus\nInplesti lacrimis talia verba suis:\n'Abstrahor, Hypsipyle; sed dent modo fata recursus,\nVir tuus hinc abeo, vir tibi semper ero.\nQuod tamen e nobis gravida celatur in alvo,\nVivat, et eiusdem simus uterque parens!'\nHactenus, et lacrimis in falsa cadentibus ora\nCetera te memini non potuisse loqui.\nUltimus e sociis sacram conscendis in Argo.\nIlla volat; ventus concava vela tenet;\nCaerula propulsae subducitur unda carinae;\nTerra tibi, nobis adspiciuntur aquae.\nIn latus omne patens turris circumspicit undas;\nHuc feror, et lacrimis osque sinusque madent.\nPer lacrimas specto, cupidaeque faventia menti\nLongius adsueto lumina nostra vident.\nAdde preces castas inmixtaque vota timori â€”\nNunc quoque te salvo persoluenda mihi.\nVota ego persolvam? votis Medea fruetur!\nCor dolet, atque ira mixtus abundat amor.\nDona feram templis, vivum quod Iasona perdo?\nHostia pro damnis concidat icta meis?\nNon equidem secura fui semperque verebar,\nNe pater Argolica sumeret urbe nurum.\nArgolidas timui â€” nocuit mihi barbara paelex!\nNon expectata vulnus ab hoste tuli.\nNec facie meritisque placet, sed carmina novit\nDiraque cantata pabula falce metit.\nIlla reluctantem cursu deducere lunam\nNititur et tenebris abdere solis equos;\nIlla refrenat aquas obliquaque flumina sistit;\nIlla loco silvas vivaque saxa movet.\nPer tumulos errat passis discincta capillis\nCertaque de tepidis colligit ossa rogis.\nDevovet absentis simulacraque cerea figit,\nEt miserum tenuis in iecur urget acus â€”\nEt quae nescierim melius. male quaeritur herbis\nMoribus et forma conciliandus amor.\nHanc potes amplecti thalamoque relictus in uno\nInpavidus somno nocte silente frui?\nScilicet ut tauros, ita te iuga ferre coegit\nQuaque feros anguis, te quoque mulcet ope.\nAdde, quod adscribi factis procerumque tuisque\nSese avet, et titulo coniugis uxor obest.\nAtque aliquis Peliae de partibus acta venenis\nInputat et populum, qui sibi credat, habet:\n'Non haec Aesonides, sed Phasias Aeetine\nAurea Phrixeae terga revellit ovis.'\nNon probat Alcimede mater tua — consule matrem —\nNon pater, a gelido cui venit axe nurus.\nIlla sibi a Tanai Scythiaeque paludibus udae\nQuaerat et a ripa Phasidos usque virum!\nMobilis Aesonide vernaque incertior aura,\nCur tua polliciti pondere verba carent?\nVir meus hinc ieras: cur non meus inde redisti?\nSim reducis coniunx, sicut euntis eram!\nSi te nobilitas generosaque nomina tangunt â€”\nEn, ego Minoo nata Thoante feror!\nBacchus avus; Bacchi coniunx redimita corona\nPraeradiat stellis signa minora suis.\nDos tibi Lemnos erit, terra ingeniosa colenti;\nMe quoque dotalis inter habere potes.\nNunc etiam peperi; gratare ambobus, Iason!\nDulce mihi gravidae fecerat auctor onus.\nFelix in numero quoque sum prolemque gemellam,\nPignora Lucina bina favente dedi.\nSi quaeris, cui sint similes, cognosceris illis.\nFallere non norunt; cetera patris habent.\nLegatos quos paene dedi pro matre ferendos;\nSed tenuit coeptas saeva noverca vias.\nMedeam timui: plus est Medea noverca;\nMedeae faciunt ad scelus omne manus.\nSpargere quae fratris potuit lacerata per agros\nCorpora, pignoribus parceret illa meis?\nHanc tamen o demens Colchisque ablate venenis,\nDiceris Hypsipyles praeposuisse toro.\nTurpiter illa virum cognovit adultera virgo;\nMe tibi teque mihi taeda pudica dedit.\nProdidit illa patrem; rapui de clade Thoanta.\nDeseruit Colchos; me mea Lemnos habet.\nQuid refert, scelerata piam si vincet et ipso\nCrimine dotata est emeruitque virum?\nLemniadum facinus culpo, non miror, Iason;\nQuamlibet ignavis iste dat arma dolor.\nDic age, si ventis, ut oportuit, actus iniquis\nIntrasses portus tuque comesque meos,\nObviaque exissem fetu comitante gemello â€”\nHiscere nempe tibi terra roganda fuit! â€”\nQuo vultu natos, quo me, scelerate, videres?\nPerfidiae pretio qua nece dignus eras?\nIpse quidem per me tutus sospesque fuisses â€”\nNon quia tu dignus, sed quia mitis ego.\nPaelicis ipsa meos inplessem sanguine vultus,\nQuosque veneficiis abstulit illa suis!\nMedeae Medea forem! quodsi quid ab alto\nIustus adest votis Iuppiter ille meis,\nQuod gemit Hypsipyle, lecti quoque subnuba nostri\nMaereat et leges sentiat ipsa suas;\nUtque ego destituor coniunx materque duorum,\nA totidem natis orba sit illa viro!\nNec male parta diu teneat peiusque relinquat â€”\nExulet et toto quaerat in orbe fugam!\nQuam fratri germana fuit miseroque parenti\nFilia, tam natis, tam sit acerba viro!\nCum mare, cum terras consumpserit, aera temptet;\nErret inops, exspes, caede cruenta sua!\nHaec ego, coniugio fraudata Thoantias oro.\nVivite, devoto nuptaque virque toro!\nAccipe, Dardanide, moriturae carmen Elissae;\nQuae legis, a nobis ultima verba legis:\nSic ubi fata vocant, udis abiectus in herbis\nAd vada Maeandri concinit albus olor.\nNec quia te nostra sperem prece posse moveri,\nAdloquor â€” adverso movimus ista deo;\nSed merita et famam corpusque animumque pudicum\nCum male perdiderim, perdere verba leve est.\nCertus es ire tamen miseramque relinquere Dido,\nAtque idem venti vela fidemque ferent?\nCertus es, Aenea, cum foedere solvere naves,\nQuaeque ubi sint nescis, Itala regna sequi?\nNec nova Carthago, nec te crescentia tangunt\nMoenia nec sceptro tradita summa tuo?\nFacta fugis, facienda petis; quaerenda per orbem\nAltera, quaesita est altera terra tibi.\nUt terram invenias, quis eam tibi tradet habendam?\nQuis sua non notis arva tenenda dabit?\nScilicet alter amor tibi restat et altera Dido;\nQuamque iterum fallas altera danda fides.\nQuando erit, ut condas instar Carthaginis urbem\nEt videas populos altus ab arce tuos?\nOmnia ut eveniant, nec te tua vota morentur,\nUnde tibi, quae te sic amet, uxor erit?\nUror, ut inducto ceratae sulpure taedae,\nUt pia fumosis addita tura focis.\nAeneas oculis semper vigilantis inhaeret;\nAenean animo noxque quiesque refert.\nIlle quidem male gratus et ad mea munera surdus,\nEt quo, si non sim stulta, carere velim;\nNon tamen Aenean, quamvis male cogitat, odi,\nSed queror infidum questaque peius amo.\nParce, Venus, nurui, durumque amplectere fratrem,\nFrater Amor, castris militet ille tuis!\nAut ego, quae coepi, (neque enim dedignor) amorem,\nMateriam curae praebeat ille meae!\nFallor, et ista mihi falso iactatur imago;\nMatris ab ingenio dissidet ille suae.\nTe lapis et montes innataque rupibus altis\nRobora, te saevae progenuere ferae,\nAut mare, quale vides agitari nunc quoque ventis,\nQua tamen adversis fluctibus ire paras.\nQuo fugis? obstat hiemps. hiemis mihi gratia prosit!\nAdspice, ut eversas concitet Eurus aquas!\nQuod tibi malueram, sine me debere procellis;\nIustior est animo ventus et unda tuo.\nNon ego sum tanti — quid non censeris inique? —\nUt pereas, dum me per freta longa fugis.\nExerces pretiosa odia et constantia magno,\nSi, dum me careas, est tibi vile mori.\nIam venti ponent, strataque aequaliter unda\nCaeruleis Triton per mare curret equis.\nTu quoque cum ventis utinam mutabilis esses!\nEt, nisi duritia robora vincis, eris.\nQuid, quasi nescires, insana quid aequora possint,\nExpertae totiens tam male credis aquae?\nUt, pelago suadente viam, retinacula solvas,\nMulta tamen latus tristia pontus habet.\nNec violasse fidem temptantibus aequora prodest;\nPerfidiae poenas exigit ille locus,\nPraecipue cum laesus amor, quia mater Amorum\nNuda Cytheriacis edita fertur aquis.\nPerdita ne perdam, timeo, noceamve nocenti,\nNeu bibat aequoreas naufragus hostis aquas.\nVive, precor! sic te melius quam funere perdam.\nTu potius leti causa ferere mei.\nFinge, age, te rapido — nullum sit in omine pondus! —\nTurbine deprendi; quid tibi mentis erit?\nProtinus occurrent falsae periuria linguae,\nEt Phrygia Dido fraude coacta mori;\nConiugis ante oculos deceptae stabit imago\nTristis et effusis sanguinolenta comis.\nQuid tanti est ut tum 'merui! concedite!' dicas,\nQuaeque cadent, in te fulmina missa putes?\nDa breve saevitiae spatium pelagique tuaeque;\nGrande morae pretium tuta futura via est.\nHaec minus ut cures, puero parcatur Iulo!\nTe satis est titulum mortis habere meae.\nQuid puer Ascanius, quid di meruere Penates?\nIgnibus ereptos obruet unda deos?\nSed neque fers tecum, nec, quae mihi, perfide, iactas,\nPresserunt umeros sacra paterque tuos.\nOmnia mentiris, neque enim tua fallere lingua\nIncipit a nobis, primaque plector ego.\nSi quaeras, ubi sit formosi mater Iuli â€”\nOccidit a duro sola relicta viro!\nHaec mihi narraras â€” sat me monuere! merentem\nUre; minor culpa poena futura mea est.\nNec mihi mens dubia est, quin te tua numina damnent.\nPer mare, per terras septima iactat hiemps.\nFluctibus eiectum tuta statione recepi\nVixque bene audito nomine regna dedi.\nHis tamen officiis utinam contenta fuissem,\nEt mihi concubitus fama sepulta foret!\nIlla dies nocuit, qua nos declive sub antrum\nCaeruleus subitis conpulit imber aquis.\nAudieram vocem; nymphas ululasse putavi â€”\nEumenides fati signa dedere mei!\nExige, laese pudor, poenas! violate Sychaei\nAd quas, me miseram, plena pudoris eo.\nEst mihi marmorea sacratus in aede Sychaeus\n(Oppositae frondes velleraque alba tegunt).\nHinc ego me sensi noto quater ore citari;\nIpse sono tenui dixit 'Elissa, veni!'\nNulla mora est, venio, venio tibi debita coniunx;\nSum tamen admissi tarda pudore mei.\nDa veniam culpae! decepit idoneus auctor;\nInvidiam noxae detrahit ille meae.\nDiva parens seniorque pater, pia sarcina nati,\nSpem mihi mansuri rite dedere viri.\nSi fuit errandum, causas habet error honestas;\nAdde fidem, nulla parte pigendus erit.\nDurat in extremum vitaeque novissima nostrae\nProsequitur fati, qui fuit ante, tenor.\nOccidit internas coniunx mactatus ad aras,\nEt sceleris tanti praemia frater habet;\nExul agor cineresque viri patriamque relinquo,\nEt feror in dubias hoste sequente vias.\nAdplicor his oris fratrique elapsa fretoque\nQuod tibi donavi, perfide, litus emo.\nUrbem constitui lateque patentia fixi\nMoenia finitimis invidiosa locis.\nBella tument; bellis peregrina et femina temptor,\nVixque rudis portas urbis et arma paro.\nMille procis placui, qui me coiere querentes\nNescio quem thalamis praeposuisse suis.\nQuid dubitas vinctam Gaetulo tradere Iarbae?\nPraebuerim sceleri bracchia nostra tuo.\nEst etiam frater, cuius manus inpia poscit\nRespergi nostro, sparsa cruore viri.\nPone deos et quae tangendo sacra profanas!\nNon bene caelestis inpia dextra colit.\nSi tu cultor eras elapsis igne futurus,\nPaenitet elapsos ignibus esse deos.\nForsitan et gravidam Dido, scelerate, relinquas,\nParsque tui lateat corpore clausa meo.\nAccedet fatis matris miserabilis infans,\nEt nondum nato funeris auctor eris,\nCumque parente sua frater morietur Iuli,\nPoenaque conexos auferet una duos.\n'Sed iubet ire deus.' vellem, vetuisset adire,\nPunica nec Teucris pressa fuisset humus!\nHoc duce nempe deo ventis agitaris iniquis\nEt teris in rabido tempora longa freto?\nPergama vix tanto tibi erant repetenda labore,\nHectore si vivo quanta fuere forent.\nNon patrium Simoenta petis, sed Thybridis undas â€”\nNempe ut pervenias, quo cupis, hospes eris;\nUtque latet vitatque tuas abstrusa carinas,\nVix tibi continget terra petita seni.\nHos potius populos in dotem, ambage remissa,\nAccipe et advectas Pygmalionis opes.\nIlion in Tyriam transfer felicius urbem\nResque loco regis sceptraque sacra tene!\nSi tibi mens avida est belli, si quaerit Iulus,\nUnde suo partus Marte triumphus eat,\nQuem superet, nequid desit, praebebimus hostem;\nHic pacis leges, hic locus arma capit.\nTu modo, per matrem fraternaque tela, sagittas,\nPerque fugae comites, Dardana sacra, deos â€”\nSic superent, quoscumque tua de gente reportat\nMars ferus, et damni sit modus ille tui,\nAscaniusque suos feliciter inpleat annos,\nEt senis Anchisae molliter ossa cubent! â€”\nParce, precor, domui, quae se tibi tradit habendam!\nQuod crimen dicis praeter amasse meum?\nNon ego sum Pthias magnisque oriunda Mycenis,\nNec steterunt in te virque paterque meus.\nSi pudet uxoris, non nupta, sed hospita dicar;\nDum tua sit, Dido quidlibet esse feret.\nNota mihi freta sunt Afrum plangentia litus;\nTemporibus certis dantque negantque viam.\nCum dabit aura viam, praebebis carbasa ventis;\nNunc levis eiectam continet alga ratem.\nTempus ut observem, manda mihi; certius ibis,\nNec te, si cupies, ipsa manere sinam.\nEt socii requiem poscunt, laniataque classis\nPostulat exiguas semirefecta moras;\nPro meritis et siqua tibi debebimus ultra,\nPro spe coniugii tempora parva peto â€”\nDum freta mitescunt et amor, dum tempore et usu\nFortiter edisco tristia posse pati.\nSi minus, est animus nobis effundere vitam;\nIn me crudelis non potes esse diu.\nAdspicias utinam, quae sit scribentis imago!\nScribimus, et gremio Troicus ensis adest,\nPerque genas lacrimae strictum labuntur in ensem,\nQui iam pro lacrimis sanguine tinctus erit.\nQuam bene conveniunt fato tua munera nostro!\nInstruis inpensa nostra sepulcra brevi.\nNec mea nunc primum feriuntur pectora telo;\nIlle locus saevi vulnus amoris habet.\nAnna soror, soror Anna, meae male conscia culpae,\nIam dabis in cineres ultima dona meos.\nNec consumpta rogis inscribar Elissa Sychaei,\nHoc tantum in tumuli marmore carmen erit:\nPraebuit Aeneas et causam mortis et ensem;\nIpsa sua Dido concidit usa manu.\nAlloquor Hermione nuper fratremque virumque.\nNunc fratrem; nomen coniugis alter habet:\nPyrrhus Achillides, animosus imagine patris,\nInclusam contra iusque piumque tenet.\nQuod potui, renui, ne non invita tenerer;\nCetera femineae non valuere manus.\n'Quid facis, Aeacide? non sum sine vindice,' dixi:\n'Haec tibi sub domino est, Pyrrhe, puella suo!'\nSurdior ille freto clamantem nomen Orestae\nTraxit inornatis in sua tecta comis.\nQuid gravius capta Lacedaemone serva tulissem,\nSi raperet Graias barbara turba nurus?\nParcius Andromachen vexavit Achaia victrix,\nCum Danaus Phrygias ureret ignis opes.\nAt tu, cura mei si te pia tangit, Oreste,\nInice non timidas in tua iura manus!\nAn siquis rapiat stabulis armenta reclusis,\nArma feras, rapta coniuge lentus eris?\nSit socer exemplo nuptae repetitor ademptae,\nCui pia militiae causa puella fuit!\nSi socer ignavus vidua stertisset in aula,\nNupta foret Paridi mater, ut ante fuit.\nNec tu mille rates sinuosaque vela pararis\nNec numeros Danai militis â€” ipse veni!\nSic quoque eram repetenda tamen, nec turpe marito\nAspera pro caro bella tulisse toro.\nQuid, quod avus nobis idem Pelopeius Atreus,\nEt, si non esses vir mihi, frater eras.\nVir, precor, uxori, frater succurre sorori!\nInstant officio nomina bina tuo.\nMe tibi Tyndareus, vita gravis auctor et annis,\nTradidit; arbitrium neptis habebat avus.\nAt pater Aeacidae promiserat inscius acti;\nPlus patre, quo prior est ordine, pollet avus.\nCum tibi nubebam, nulli mea taeda nocebat;\nSi iungar Pyrrho, tu mihi laesus eris.\nEt pater ignoscet nostro Menelaus amori â€”\nSuccubuit telis praepetis ipse dei.\nQuem sibi permisit, genero concedet amorem;\nProderit exemplo mater amata suo.\nTu mihi, quod matri pater est; quas egerat olim\nDardanius partis advena, Pyrrhus agit.\nIlle licet patriis sine fine superbiat actis;\nEt tu, quae referas facta parentis, habes.\nTantalides omnis ipsumque regebat Achillem.\nHic pars militiae; dux erat ille ducum.\nTu quoque per proavum Pelopem Pelopisque parentem,\nSi medios numeres, a Iove quintus eris.\nNec virtute cares. arma invidiosa tulisti,\nSed tibi — quid faceres? — induit illa pater.\nMateria vellem fortis meliore fuisses;\nNon lecta est operi, sed data causa tuo.\nHanc tamen inplesti; iuguloque Aegisthus aperto\nTecta cruentavit, quae pater ante tuus.\nIncrepat Aeacides laudemque in crimina vertit â€”\nEt tamen adspectus sustinet ille meos.\nRumpor, et ora mihi pariter cum mente tumescunt,\nPectoraque inclusis ignibus usta dolent.\nHermione coram quisquamne obiecit Orestae,\nNec mihi sunt vires, nec ferus ensis adest?\nFlere licet certe; flendo defundimus iram,\nPerque sinum lacrimae fluminis instar eunt.\nHas solas habeo semper semperque profundo;\nUment incultae fonte perenne genae.\nNum generis fato, quod nostros errat in annos,\nTantalides matres apta rapina sumus?\nNon ego fluminei referam mendacia cygni\nNec querar in plumis delituisse Iovem.\nQua duo porrectus longe freta distinet Isthmos,\nVecta peregrinis Hippodamia rotis;\nTaenaris Idaeo trans aequor ab hospite rapta\nArgolicas pro se vertit in arma manus.\nVix equidem memini, memini tamen. omnia luctus,\nOmnia solliciti plena timoris erant;\nFlebat avus Phoebeque soror fratresque gemelli,\nOrabat superos Leda suumque Iovem.\nIpsa ego, non longos etiamtunc scissa capillos,\nClamabam: 'sine me, me sine, mater, abis?'\nNam coniunx aberat! ne non Pelopeia credar,\nEcce, Neoptolemo praeda parata fui!\nPelides utinam vitasset Apollinis arcus!\nDamnaret nati facta proterva pater;\nNec quondam placuit nec nunc placuisset Achilli\nAbducta viduum coniuge flere virum.\nQuae mea caelestis iniuria fecit iniquos,\nQuod mihi — vae miserae! — sidus obesse querar?\nParva mea sine matre fui, pater arma ferebat,\nEt duo cum vivant, orba duobus eram.\nNon tibi blanditias primis, mea mater, in annis\nIncerto dictas ore puella tuli;\nNon ego captavi brevibus tua colla lacertis\nNec gremio sedi sarcina grata tuo.\nNon cultus tibi cura mei, nec pacta marito\nIntravi thalamos matre parante novos.\nObvia prodieram reduci tibi — vera fatebor —\nNec facies nobis nota parentis erat!\nTe tamen esse Helenen, quod eras pulcherrima, sensi;\nIpsa requirebas, quae tua nata foret!\nPars haec una mihi, coniunx bene cessit Orestes;\nIs quoque, ni pro se pugnat, ademptus erit.\nPyrrhus habet captam reduce et victore parente â€”\nHoc munus nobis diruta Troia dedit!\nCum tamen altus equis Titan radiantibus instant,\nPerfruor infelix liberiore malo;\nNox ubi me thalamis ululantem et acerba gementem\nCondidit in maesto procubuique toro,\nPro somno lacrimis oculi funguntur obortis,\nQuaque licet, fugio sicut ab hoste virum.\nSaepe malis stupeo rerumque oblita locique\nIgnara tetigi Scyria membra manu,\nUtque nefas sensi, male corpora tacta relinquo\nEt mihi pollutas credor habere manus.\nSaepe Neoptolemi pro nomine nomen Orestae\nExit, et errorem vocis ut omen amo.\nPer genus infelix iuro generisque parentem,\nQui freta, qui terras et sua regna quatit;\nPer patris ossa tui, patrui mihi, quae tibi debent,\nQuod se sub tumulo fortiter ulta iacent â€”\nAut ego praemoriar primoque exstinguar in aevo,\nAut ego Tantalidae Tantalis uxor ero!\nMittor ad Alciden a coniuge conscia mentis\nLittera, si coniunx Deianira tua est:\nGratulor Oechaliam titulis accedere nostris;\nVictorem victae succubuisse queror.\nFama Pelasgiadas subito pervenit in urbes\nDecolor et factis infitianda tuis,\nQuem numquam Iuno seriesque inmensa laborum\nFregerit, huic Iolen inposuisse iugum.\nHoc velit Eurystheus, velit hoc germana Tonantis,\nLaetaque sit vitae labe noverca tuae;\nAt non ille, brevis cui nox — si creditur — una\nLuctanti, ut tantus conciperere, fuit.\nPlus tibi quam Iuno, nocuit Venus: illa premendo\nSustulit, haec humili sub pede colla tenet.\nRespice vindicibus pacatum viribus orbem,\nQua latam Nereus caerulus ambit humum.\nSe tibi pax terrae, tibi se tuta aequora debent;\nInplesti meritis solis utramque domum.\nQuod te laturum est, caelum prius ipse tulisti;\nHercule supposito sidera fulsit Atlans.\nQuid nisi notitia est misero quaesita pudori,\nSi cumulas turpi facta priora nota?\nTene ferunt geminos pressisse tenaciter angues,\nCum tener in cunis iam Iove dignus eras?\nCoepisti melius quam desinis; ultima primis\nCedunt; dissimiles hic vir et ille puer.\nQuem non mille ferae, quem non Stheneleius hostis,\nNon potuit Iuno vincere, vincit amor.\nAt bene nupta feror, quia nominer Herculis uxor,\nSitque socer, rapidis qui tonat altus equis.\nQuam male inaequales veniunt ad aratra iuvenci,\nTam premitur magno coniuge nupta minor.\nNon honor est sed onus species laesura ferentis;\nSiqua voles apte nubere, nube pari.\nVir mihi semper abest, et coniuge notior hospes,\nMonstraque terribiles persequiturque feras.\nIpsa domo vidua votis operata pudicis\nTorqueor, infesto ne vir ab hoste cadat;\nInter serpentes aprosque avidosque leones\nIactor et haesuros terna per ora canes.\nMe pecudum fibrae simulacraque inania somni\nOminaque arcana nocte petita movent.\nAucupor infelix incertae murmura famae,\nSpeque timor dubia spesque timore cadit.\nMater abest queriturque deo placuisse potenti,\nNec pater Amphitryon nec puer Hyllus adest;\nArbiter Eurystheus astu Iunonis iniquae\nSentitur nobis iraque longa deae.\nHaec mihi ferre parum? peregrinos addis amores,\nEt mater de te quaelibet esse potest.\nNon ego Partheniis temeratam vallibus Augen,\nNec referam partus, Ormeni nympha, tuos;\nNon tibi crimen erunt, Teuthrantia turba, sorores,\nQuarum de populo nulla relicta tibi est.\nUna, recens crimen, referetur adultera nobis,\nUnde ego sum Lydo facta noverca Lamo.\nMaeandros, terris totiens errator in isdem,\nQui lassas in se saepe retorquet aquas,\nVidit in Herculeo suspensa monilia collo\nIllo, cui caelum sarcina parva fuit.\nNon puduit fortis auro cohibere lacertos,\nEt solidis gemmas opposuisse toris?\nNempe sub his animam pestis Nemeaea lacertis\nEdidit, unde umerus tegmina laevus habet!\nAusus es hirsutos mitra redimire capillos!\nAptior Herculeae populus alba comae.\nNec te Maeonia lascivae more puellae\nIncingi zona dedecuisse putas?\nNon tibi succurrit crudi Diomedis imago,\nEfferus humana qui dape pavit equas?\nSi te vidisset cultu Busiris in isto,\nHuic victor victo nempe pudendus eras.\nDetrahat Antaeus duro redimicula collo,\nNe pigeat molli succubuisse viro.\nInter Ioniacas calathum tenuisse puellas\nDiceris et dominae pertimuisse minas.\nNon fugis, Alcide, victricem mille laborum\nRasilibus calathis inposuisse manum,\nCrassaque robusto deducis pollice fila,\nAequaque famosae pensa rependis erae?\nA, quotiens digitis dum torques stamina duris,\nPraevalidae fusos conminuere manus!\nAnte pedes dominae\nFactaque narrabas dissimulanda tibi â€”\nScilicet inmanes elisis faucibus hydros\nInfantem caudis involuisse manum,\nUt Tegeaeus aper cupressifero Erymantho\nIncubet et vasto pondere laedat humum.\nNon tibi Threiciis adfixa penatibus ora,\nNon hominum pingues caede tacentur equae;\nProdigiumque triplex, armenti dives Hiberi\nGeryones, quamvis in tribus unus erat;\nInque canes totidem trunco digestus ab uno\nCerberos inplicitis angue minante comis;\nQuaeque redundabat fecundo vulnere serpens\nFertilis et damnis dives ab ipsa suis;\nQuique inter laevumque latus laevumque lacertum\nPraegrave conpressa fauce pependit onus;\nEt male confisum pedibus formaque bimembri\nPulsum Thessalicis agmen equestre iugis.\nHaec tu Sidonio potes insignitus amictu\nDicere? non cultu lingua retenta silet?\nSe quoque nympha tuis ornavit Iardanis armis\nEt tulit a capto nota tropaea viro.\nI nunc, tolle animos et fortia gesta recense;\nQuo tu non esses, iure vir illa fuit.\nQua tanto minor es, quanto te, maxime rerum,\nQuam quos vicisti, vincere maius erat.\nIlli procedit rerum mensura tuarum â€”\nCede bonis; heres laudis amica tuae.\nO pudor! hirsuti costis exuta leonis\nAspera texerunt vellera molle latus!\nFalleris et nescis â€” non sunt spolia illa leonis,\nSed tua, tuque feri victor es, illa tui.\nFemina tela tulit Lernaeis atra venenis,\nFerre gravem lana vix satis apta colum,\nInstruxitque manum clava domitrice ferarum,\nVidit et in speculo coniugis arma mei!\nHaec tamen audieram; licuit non credere famae,\nEt venit ad sensus mollis ab aure dolor â€”\nAnte meos oculos adducitur advena paelex,\nNec mihi, quae patior, dissimulare licet!\nNon sinis averti; mediam captiva per urbem\nInvitis oculis adspicienda venit.\nNec venit incultis captarum more capillis,\nFortunam vultu fassa decente suam;\nIngreditur late lato spectabilis auro,\nQualiter in Phrygia tu quoque cultus eras.\nDat vultum populo sublimis ut Hercule victo;\nOechaliam vivo stare parente putes.\nForsitan et pulsa Aetolide Deianira\nNomine deposito paelicis uxor erit,\nEurytidosque Ioles atque Aonii Alcidae\nTurpia famosus corpora iunget Hymen.\nMens fugit admonitu, frigusque perambulat artus,\nEt iacet in gremio languida facta manus.\nMe quoque cum multis, sed me sine crimine amasti.\nNe pigeat, pugnae bis tibi causa fui.\nCornua flens legit ripis Achelous in udis\nTruncaque limosa tempora mersit aqua;\nSemivir occubuit in lotifero Eueno\nNessus, et infecit sanguis equinus aquas.\nSed quid ego haec refero? scribenti nuntia venit\nFama, virum tunicae tabe perire meae.\nEi mihi! quid feci? quo me furor egit amantem?\nInpia quid dubitas Deianira mori?\nAn tuus in media coniunx lacerabitur Oeta,\nTu sceleris tanti causa superstes eris?\nSiquid adhuc habeo facti, cur Herculis uxor\nCredar, coniugii mors mea pignus erit!\nTu quoque cognosces in me, Meleagre, sororem!\nInpia quid dubitas Deianira mori?\nHeu devota domus! solio sedet Agrios alto;\nOenea desertum nuda senecta premit.\nExulat ignotis Tydeus germanus in oris;\nAlter fatali vivus in igne situs;\nExegit ferrum sua per praecordia mater.\nInpia quid dubitas Deianira mori?\nDeprecor hoc unum per iura sacerrima lecti,\nNe videar fatis insidiata tuis.\nNessus, ut est avidum percussus harundine pectus,\n'Hic,' dixit, 'vires sanguis amoris habet.'\nInlita Nesseo misi tibi texta veneno.\nInpia quid dubitas Deianira mori?\nIamque vale, seniorque pater germanaque Gorge,\nEt patria et patriae frater adempte tuae,\nEt tu lux oculis hodierna novissima nostris,\nVirque — sed o possis! — et puer Hylle, vale!\nIlla relicta feris etiamnunc, improbe Theseu,\nVivit: et haec aequa mente tulisse velis:\nMitius inveni quam te genus omne ferarum;\nCredita non ulli quam tibi peius eram.\nQuae legis, ex illo, Theseu, tibi litore mitto\nUnde tuam sine me vela tulere ratem,\nIn quo me somnusque meus male prodidit et tu,\nPer facinus somnis insidiate meis.\nTempus erat, vitrea quo primum terra pruina\nSpargitur et tectae fronde queruntur aves.\nIncertum vigilans ac somno languida movi\nThesea prensuras semisupina manus â€”\nNullus erat! referoque manus iterumque retempto,\nPerque torum moveo bracchia â€” nullus erat!\nExcussere metus somnum; conterrita surgo,\nMembraque sunt viduo praecipitata toro.\nProtinus adductis sonuerunt pectora palmis,\nUtque erat e somno turbida, rupta coma est.\nLuna fuit; specto, siquid nisi litora cernam.\nQuod videant oculi, nil nisi litus habent.\nNunc huc, nunc illuc, et utroque sine ordine, curro;\nAlta puellares tardat harena pedes.\nInterea toto clamavi in litore 'Theseu!':\nReddebant nomen concava saxa tuum,\nEt quotiens ego te, totiens locus ipse vocabat.\nIpse locus miserae ferre volebat opem.\nMons fuit â€” apparent frutices in vertice rari;\nHinc scopulus raucis pendet adesus aquis.\nAdscendo — vires animus dabat — atque ita late\nAequora prospectu metior alta meo.\nInde ego — nam ventis quoque sum crudelibus usa —\nVidi praecipiti carbasa tenta Noto.\nUt vidi haut dignam quae me vidisse putarem,\nFrigidior glacie semianimisque fui.\nNec languere diu patitur dolor; excitor illo,\nExcitor et summa Thesea voce voco.\n'Quo fugis?' exclamo; 'scelerate revertere Theseu!\nFlecte ratem! numerum non habet illa suum!'\nHaec ego; quod voci deerat, plangore replebam;\nVerbera cum verbis mixta fuere meis.\nSi non audires, ut saltem cernere posses,\nIactatae late signa dedere manus;\nCandidaque inposui longae velamina virgae â€”\nScilicet oblitos admonitura mei!\nIamque oculis ereptus eras. tum denique flevi;\nTorpuerant molles ante dolore genae.\nQuid potius facerent, quam me mea lumina flerent,\nPostquam desieram vela videre tua?\nAut ego diffusis erravi sola capillis,\nQualis ab Ogygio concita Baccha deo,\nAut mare prospiciens in saxo frigida sedi,\nQuamque lapis sedes, tam lapis ipsa fui.\nSaepe torum repeto, qui nos acceperat ambos,\nSed non acceptos exhibiturus erat,\nEt tua, quae possum pro te, vestigia tango\nStrataque quae membris intepuere tuis.\nIncumbo, lacrimisque toro manante profusis,\n'Pressimus,' exclamo, 'te duo â€” redde duos!\nVenimus huc ambo; cur non discedimus ambo?\nPerfide, pars nostri, lectule, maior ubi est?'\nQuid faciam? quo sola ferar? vacat insula cultu.\nNon hominum video, non ego facta boum.\nOmne latus terrae cingit mare; navita nusquam,\nNulla per ambiguas puppis itura vias.\nFinge dari comitesque mihi ventosque ratemque â€”\nQuid sequar? accessus terra paterna negat.\nUt rate felici pacata per aequora labar,\nTemperet ut ventos Aeolus â€” exul ero!\nNon ego te, Crete centum digesta per urbes,\nAdspiciam, puero cognita terra Iovi,\nUt pater et tellus iusto regnata parenti\nProdita sunt facto, nomina cara, meo.\nCum tibi, ne victor tecto morerere recurvo,\nQuae regerent passus, pro duce fila dedi,\nTum mihi dicebas: 'per ego ipsa pericula iuro,\nTe fore, dum nostrum vivet uterque, meam.'\nVivimus, et non sum, Theseu, tua â€” si modo vivit\nFemina periuri fraude sepulta viri.\nMe quoque, qua fratrem mactasses, inprobe, clava;\nEsset, quam dederas, morte soluta fides.\nNunc ego non tantum, quae sum passura, recordor,\nEt quaecumque potest ulla relicta pati:\nOccurrunt animo pereundi mille figurae,\nMorsque minus poenae quam mora mortis habet.\nIam iam venturos aut hac aut suspicor illac,\nQui lanient avido viscera dente, lupos.\nQuis scit an et fulvos tellus alat ista leones?\nForsitan et saevas tigridas insula habet.\nEt freta dicuntur magnas expellere phocas!\nQuis vetat et gladios per latus ire meum?\nTantum ne religer dura captiva catena,\nNeve traham serva grandia pensa manu,\nCui pater est Minos, cui mater filia Phoebi,\nQuodque magis memini, quae tibi pacta fui!\nSi mare, si terras porrectaque litora vidi,\nMulta mihi terrae, multa minantur aquae.\nCaelum restabat â€” timeo simulacra deorum!\nDestitutor rabidis praeda cibusque feris;\nSive colunt habitantque viri, diffidimus illis â€”\nExternos didici laesa timere viros.\nViveret Androgeos utinam! nec facta luisses\nInpia funeribus, Cecropi terra, tuis;\nNec tua mactasset nodoso stipite, Theseu,\nArdua parte virum dextera, parte bovem;\nNec tibi, quae reditus monstrarent, fila dedissem,\nFila per adductas saepe recepta manus.\nNon equidem miror, si stat victoria tecum,\nStrataque Cretaeam belua planxit humum.\nNon poterant figi praecordia ferrea cornu;\nUt te non tegeres, pectore tutus eras.\nIllic tu silices, illic adamanta tulisti,\nIllic, qui silices, Thesea, vincat, habes.\nCrudeles somni, quid me tenuistis inertem?\nAut semel aeterna nocte premenda fui.\nVos quoque crudeles, venti, nimiumque parati\nFlaminaque in lacrimas officiosa meas.\nDextera crudelis, quae me fratremque necavit,\nEt data poscenti, nomen inane, fides!\nIn me iurarunt somnus ventusque fidesque;\nProdita sum causis una puella tribus!\nErgo ego nec lacrimas matris moritura videbo,\nNec, mea qui digitis lumina condat, erit?\nSpiritus infelix peregrinas ibit in auras,\nNec positos artus unguet amica manus?\nOssa superstabunt volucres inhumata marinae?\nHaec sunt officiis digna sepulcra meis?\nIbis Cecropios portus patriaque receptus,\nCum steteris turbae celsus in ore tuae\nEt bene narraris letum taurique virique\nSectaque per dubias saxea tecta vias,\nMe quoque narrato sola tellure relictam!\nNon ego sum titulis subripienda tuis.\nNec pater est Aegeus, nec tu Pittheidos Aethrae\nFilius; auctores saxa fretumque tui!\nDi facerent, ut me summa de puppe videres;\nMovisset vultus maesta figura tuos!\nNunc quoque non oculis, sed, qua potes, adspice mente\nHaerentem scopulo, quem vaga pulsat aqua.\nAdspice demissos lugentis more capillos\nEt tunicas lacrimis sicut ab imbre gravis.\nCorpus, ut inpulsae segetes aquilonibus, horret,\nLitteraque articulo pressa tremente labat.\nNon te per meritum, quoniam male cessit, adoro;\nDebita sit facto gratia nulla meo.\nSed ne poena quidem! si non ego causa salutis,\nNon tamen est, cur sis tu mihi causa necis.\nHas tibi plangendo lugubria pectora lassas\nInfelix tendo trans freta lata manus;\nHos tibi — qui superant — ostendo maesta capillos!\nPer lacrimas oro, quas tua facta movent â€”\nFlecte ratem, Theseu, versoque relabere velo!\nSi prius occidero, tu tamen ossa feres!\nAeolis Aeolidae, quam non habet ipsa, salutem\nMittit et armata verba notata manu;\nSiqua tamen caecis errabunt scripta lituris,\nOblitus a dominae caede libellus erit.\nDextra tenet calamum, strictum tenet altera ferrum,\nEt iacet in gremio charta soluta meo.\nHaec est Aeolidos fratri scribentis imago;\nSic videor duro posse placere patri.\nIpse necis cuperem nostrae spectator adesset,\nAuctorisque oculis exigeretur opus!\nUt ferus est multoque suis truculentior Euris,\nSpectasset siccis vulnera nostra genis.\nScilicet est aliquid, cum saevis vivere ventis;\nIngenio populi convenit ille sui.\nIlle Noto Zephyroque et Sithonio Aquiloni\nImperat et pinnis, Eure proterve, tuis.\nImperat heu! ventis, tumidae non imperat irae,\nPossidet et vitiis regna minora suis.\nQuid iuvat admotam per avorum nomina caelo\nInter cognatos posse referre Iovem?\nNum minus infestum, funebria munera, ferrum\nFeminea teneo, non mea tela, manu?\nO utinam, Macareu, quae nos commisit in unum,\nVenisset leto serior hora meo!\nCur umquam plus me, frater, quam frater amasti,\nEt tibi, non debet quod soror esse, fui?\nIpsa quoque incalui, qualemque audire solebam,\nNescio quem sensi corde tepente deum.\nFugerat ore color; macies adduxerat artus;\nSumebant minimos ora coacta cibos;\nNec somni faciles et nox erat annua nobis,\nEt gemitum nullo laesa dolore dabam.\nNec, cur haec facerem, poteram mihi reddere causam\nNec noram, quid amans esset; at illud eram.\nPrima malum nutrix animo praesensit anili;\nPrima mihi nutrix 'Aeoli,' dixit, 'amas!'\nErubui, gremioque pudor deiecit ocellos;\nHaec satis in tacita signa fatentis erant.\nIamque tumescebant vitiati pondera ventris,\nAegraque furtivum membra gravabat onus.\nQuas mihi non herbas, quae non medicamina nutrix\nAttulit audaci supposuitque manu,\nUt penitus nostris — hoc te celavimus unum —\nVisceribus crescens excuteretur onus?\nA, nimium vivax admotis restitit infans\nArtibus et tecto tutus ab hoste fuit!\nIam noviens erat orta soror pulcherrima Phoebi,\nEt nova luciferos Luna movebat equos.\nNescia, quae faceret subitos mihi causa dolores,\nEt rudis ad partus et nova miles eram.\nNec tenui vocem. 'quid,' ait, 'tua crimina prodis?'\nOraque clamantis conscia pressit anus.\nQuid faciam infelix? gemitus dolor edere cogit,\nSed timor et nutrix et pudor ipse vetant.\nContineo gemitus elapsaque verba reprendo\nEt cogor lacrimas conbibere ipsa meas.\nMors erat ante oculos, et opem Lucina negabat â€”\nEt grave, si morerer, mors quoque crimen erat â€”\nCum super incumbens scissa tunicaque comaque\nPressa refovisti pectora nostra tuis,\nEt mihi 'vive, soror, soror o carissima,' dixti;\n'Vive nec unius corpore perde duos!\nSpes bona det vires; fratri nam nupta futura es.\nIllius, de quo mater, et uxor eris.'\nMortua, crede mihi, tamen ad tua verba revixi:\nEt positum est uteri crimen onusque mei.\nQuid tibi grataris? media sedet Aeolus aula;\nCrimina sunt oculis subripienda patris.\nFrugibus infantem ramisque albentis olivae\nEt levibus vittis sedula celat anus,\nFictaque sacra facit dicitque precantia verba;\nDat populus sacris, dat pater ipse viam.\nIam prope limen erat â€” patrias vagitus ad auris\nVenit, et indicio proditur ille suo!\nEripit infantem mentitaque sacra revelat\nAeolus; insana regia voce sonat.\nUt mare fit tremulum, tenui cum stringitur aura,\nUt quatitur tepido fraxina virga Noto,\nSic mea vibrari pallentia membra videres;\nQuassus ab inposito corpore lectus erat.\nInruit et nostrum vulgat clamore pudorem,\nEt vix a misero continet ore manus.\nIpsa nihil praeter lacrimas pudibunda profudi;\nTorpuerat gelido lingua retenta metu.\nIamque dari parvum canibusque avibusque nepotem\nIusserat, in solis destituique locis.\nVagitus dedit ille miser — sensisse putares —\nQuaque suum poterat voce rogabat avum.\nQuid mihi tunc animi credis, germane, fuisse â€”\nNam potes ex animo colligere ipse tuo â€”\nCum mea me coram silvas inimicus in altas\nViscera montanis ferret edenda lupis?\nExierat thalamo; tunc demum pectora plangi\nContigit inque meas unguibus ire genas.\nInterea patrius vultu maerente satelles\nVenit et indignos edidit ore sonos:\n'Aeolus hunc ensem mittit tibi' — tradidit ensem —\n'Et iubet ex merito scire, quid iste velit.'\nScimus, et utemur violento fortiter ense;\nPectoribus condam dona paterna meis.\nHis mea muneribus, genitor, conubia donas?\nHac tua dote, pater, filia dives erit?\nTolle procul, decepte, faces, Hymenaee, maritas\nEt fuge turbato tecta nefanda pede!\nFerte faces in me quas fertis, Erinyes atrae,\nEt meus ex isto luceat igne rogus!\nNubite felices Parca meliore sorores,\nAmissae memores sed tamen este mei!\nQuid puer admisit tam paucis editus horis?\nQuo laesit facto vix bene natus avum?\nSi potuit meruisse necem, meruisse putetur â€”\nA, miser admisso plectitur ille meo!\nNate, dolor matris, rabidarum praeda ferarum,\nEi mihi! natali dilacerate tuo;\nNate, parum fausti miserabile pignus amoris â€”\nHaec tibi prima dies, haec tibi summa fuit.\nNon mihi te licuit lacrimis perfundere iustis,\nIn tua non tonsas ferre sepulcra comas;\nNon super incubui, non oscula frigida carpsi.\nDiripiunt avidae viscera nostra ferae.\nIpsa quoque infantis cum vulnere prosequar umbras\nNec mater fuero dicta nec orba diu.\nTu tamen, o frustra miserae sperate sorori,\nSparsa, precor, nati collige membra tui,\nEt refer ad matrem socioque inpone sepulcro,\nUrnaque nos habeat quamlibet arta duos!\nVive memor nostri, lacrimasque in vulnera funde,\nNeve reformida corpus amantis amans.\nTu, rogo, dilectae nimium mandata sororis\nPerfice; mandatis obsequar ipsa patris!\nExul, inops, contempta novo Medea marito\nDicit: an a regnis tempora nulla vacant?\nAt tibi Colchorum, memini, regina vacavi,\nArs mea cum peteres ut tibi ferret opem.\nTunc quae dispensant mortalia fila sorores\nDebuerant fusos evoluisse meos.\nTum potui Medea mori bene! quidquid ab illo\nProduxi vitam tempore, poena fuit.\nEi mihi! cur umquam iuvenalibus acta lacertis\nPhrixeam petiit Pelias arbor ovem?\nCur umquam Colchi Magnetida vidimus Argo,\nTurbaque Phasiacam Graia bibistis aquam?\nCur mihi plus aequo flavi placuere capilli\nEt decor et linguae gratia ficta tuae?\nAut, semel in nostras quoniam nova puppis harenas\nVenerat audacis attuleratque viros,\nIsset anhelatos non praemedicatus in ignes\nInmemor Aesonides oraque adusta boum;\nSemina iecisset totidem quot semina et hostes,\nUt caderet cultu cultor ab ipse suo!\nQuantum perfidiae tecum, scelerate, perisset,\nDempta forent capiti quam mala multa meo!\nEst aliqua ingrato meritum exprobrare voluptas.\nHac fruar; haec de te gaudia sola feram.\nIussus inexpertam Colchos advertere puppim\nIntrasti patriae regna beata meae.\nHoc illic Medea fui, nova nupta quod hic est;\nQuam pater est illi, tam mihi dives erat.\nHic Ephyren bimarem, Scythia tenus ille nivosa\nOmne tenet, Ponti qua plaga laeva iacet.\nAccipis hospitio iuvenes, Aeeta, Pelasgos,\nEt premitis pictos, corpora Graia, toros.\nTunc ego te vidi, tunc coepi scire, quid esses;\nIlla fuit mentis prima ruina meae.\nEt vidi et perii; nec notis ignibus arsi,\nArdet ut ad magnos pinea taeda deos.\nEt formosus eras, et me mea fata trahebant;\nAbstulerant oculi lumina nostra tui.\nPerfide, sensisti â€” quis enim bene celat amorem?\nEminet indicio prodita flamma suo.\nDicitur interea tibi lex ut dura ferorum\nInsolito premeres vomere colla boum.\nMartis erant tauri plus quam per cornua saevi,\nQuorum terribilis spiritus ignis erat;\nAere pedes solidi praetentaque naribus aera,\nNigra per adflatus haec quoque facta suos.\nSemina praeterea populos genitura iuberis\nSpargere devota lata per arva manu,\nQui peterent natis secum tua corpora telis;\nIlla est agricolae messis iniqua suo.\nLumina custodis succumbere nescia somno,\nUltimus est aliqua decipere arte labor.\nDixerat Aeetes; maesti consurgitis omnes,\nMensaque purpureos deserit alta toros.\nQuam tibi tunc longe regnum dotale Creusae\nEt socer et magni nata Creontis erat!\nTristis abis; oculis abeuntem prosequor udis,\nEt dixit tenui murmure lingua: 'vale!'\nUt positum tetigi thalamo male saucia lectum,\nActa est per lacrimas nox mihi, quanta fuit;\nAnte oculos taurique meos segetesque nefandae,\nAnte meos oculos pervigil anguis erat.\nHinc amor, hinc timor est; ipsum timor auget amorem.\nMane erat, et thalamo cara recepta soror\nDisiectamque comas adversaque in ora iacentem\nInvenit, et lacrimis omnia plena meis.\nOrat opem Minyis. alter petit, impetrat alter:\nAesonio iuveni quod rogat illa, damus.\nEst nemus et piceis et frondibus ilicis atrum;\nVix illuc radiis solis adire licet.\nSunt in eo — fuerant certe — delubra Dianae;\nAurea barbarica stat dea facta manu.\nNoscis? an exciderunt mecum loca? venimus illuc.\nOrsus es infido sic prior ore loqui:\n'Ius tibi et arbitrium nostrae fortuna salutis\nTradidit, inque tua est vitaque morsque manu.\nPerdere posse sat est, siquem iuvet ipsa potestas;\nSed tibi servatus gloria maior ero.\nPer mala nostra precor, quorum potes esse levamen,\nPer genus, et numen cuncta videntis avi,\nPer triplicis vultus arcanaque sacra Dianae,\nEt si forte aliquos gens habet ista deos â€”\nO virgo, miserere mei, miserere meorum;\nEffice me meritis tempus in omne tuum!\nQuodsi forte virum non dedignare Pelasgum â€”\nSed mihi tam faciles unde meosque deos? â€”\nSpiritus ante meus tenues vanescet in auras\nQuam thalamo nisi tu nupta sit ulla meo!\nConscia sit Iuno sacris praefecta maritis,\nEt dea marmorea cuius in aede sumus!'\nHaec animum — et quota pars haec sunt! — movere puellae\nSimplicis, et dextrae dextera iuncta meae.\nVidi etiam lacrimas â€” sua pars et fraudis in illis.\nSic cito sum verbis capta puella tuis.\nIungis aenipedes inadusto corpore tauros\nEt solidam iusso vomere findis humum.\nArva venenatis pro semine dentibus inples,\nNascitur et gladios scutaque miles habens.\nIpsa ego, quae dederam medicamina, pallida sedi,\nCum vidi subitos arma tenere viros,\nDonec terrigenae, facinus mirabile, fratres\nInter se strictas conseruere manus.\nInsopor ecce vigil squamis crepitantibus horrens\nSibilat et torto pectore verrit humum!\nDotis opes ubi erant? ubi erat tibi regia coniunx,\nQuique maris gemini distinet Isthmos aquas?\nIlla ego, quae tibi sum nunc denique barbara facta,\nNunc tibi sum pauper, nunc tibi visa nocens,\nFlammea subduxi medicato lumina somno,\nEt tibi, quae raperes, vellera tuta dedi.\nProditus est genitor, regnum patriamque reliqui;\nMunus, in exilio quod licet esse, tuli!\nVirginitas facta est peregrini praeda latronis;\nOptima cum cara matre relicta soror.\nAt non te fugiens sine me, germane, reliqui!\nDeficit hoc uno littera nostra loco.\nQuod facere ausa mea est, non audet scribere dextra.\nSic ego, sed tecum, dilaceranda fui.\nNec tamen extimui — quid enim post illa timerem? —\nCredere me pelago, femina iamque nocens.\nNumen ubi est? ubi di? meritas subeamus in alto,\nTu fraudis poenas, credulitatis ego!\nCompressos utinam Symplegades elisissent,\nNostraque adhaererent ossibus ossa tuis;\nAut nos Scylla rapax canibus mersisset edendos â€”\nDebuit ingratis Scylla nocere viris;\nQuaeque vomit totidem fluctus totidemque resorbet,\nNos quoque Trinacriae supposuisset aquae!\nSospes ad Haemonias victorque reverteris urbes;\nPonitur ad patrios aurea lana deos.\nQuid referam Peliae natas pietate nocentes\nCaesaque virginea membra paterna manu?\nUt culpent alii, tibi me laudare necesse est,\nPro quo sum totiens esse coacta nocens.\nAusus es — o, iusto desunt sua verba dolori! —\nAusus es 'Aesonia,' dicere, 'cede domo!'\nIussa domo cessi natis comitata duobus\nEt, qui me sequitur semper, amore tui.\nUt subito nostras Hymen cantatus ad aures\nVenit, et accenso lampades igne micant,\nTibiaque effundit socialia carmina vobis,\nAt mihi funerea flebiliora tuba,\nPertimui, nec adhuc tantum scelus esse putabam;\nSed tamen in toto pectore frigus erat.\nTurba ruunt et 'Hymen,' clamant, 'Hymenaee!' frequenter â€”\nQuo propior vox haec, hoc mihi peius erat.\nDiversi flebant servi lacrimasque tegebant â€”\nQuis vellet tanti nuntius esse mali?\nMe quoque, quidquid erat, potius nescire iuvabat;\nSed tamquam scirem, mens mea tristis erat,\nCum minor e pueris (casu studione videndi\nConstitit ad geminae limina prima foris)\n'Huc modo, mater, adi! pompam pater,' inquit, 'Iason\nDucit et adiunctos aureus urget equos!'\nProtinus abscissa planxi mea pectora veste,\nTuta nec a digitis ora fuere meis.\nIre animus mediae suadebat in agmina turbae\nSertaque conpositis demere rapta comis;\nVix me continui, quin dilaniata capillos\nClamarem 'meus est!' iniceremque manus.\nLaese pater, gaude! Colchi gaudete relicti!\nInferias umbrae fratris habete mei;\nDeseror amissis regno patriaque domoque\nConiuge, qui nobis omnia solus erat!\nSerpentis igitur potui taurosque furentes;\nUnum non potui perdomuisse virum,\nQuaeque feros pepuli doctis medicatibus ignes,\nNon valeo flammas effugere ipsa meas.\nIpsi me cantus herbaeque artesque relinquunt;\nNil dea, nil Hecates sacra potentis agunt.\nNon mihi grata dies; noctes vigilantur amarae,\nEt tener a misero pectore somnus abest.\nQuae me non possum, potui sopire draconem;\nUtilior cuivis quam mihi cura mea est.\nQuos ego servavi, paelex amplectitur artus,\nEt nostri fructus illa laboris habet.\nForsitan et, stultae dum te iactare maritae\nQuaeris et iniustis auribus apta loqui,\nIn faciem moresque meos nova crimina fingas.\nRideat et vitiis laeta sit illa meis!\nRideat et Tyrio iaceat sublimis in ostro â€”\nFlebit et ardores vincet adusta meos!\nDum ferrum flammaeque aderunt sucusque veneni,\nHostis Medeae nullus inultus erit!\nQuodsi forte preces praecordia ferrea tangunt,\nNunc animis audi verba minora meis!\nTam tibi sum supplex, quam tu mihi saepe fuisti,\nNec moror ante tuos procubuisse pedes.\nSi tibi sum vilis, communis respice natos;\nSaeviet in partus dira noverca meos.\nEt nimium similes tibi sunt, et imagine tangor,\nEt quotiens video, lumina nostra madent.\nPer superos oro, per avitae lumina flammae,\nPer meritum et natos, pignora nostra, duos â€”\nRedde torum, pro quo tot res insana reliqui;\nAdde fidem dictis auxiliumque refer!\nNon ego te inploro contra taurosque virosque,\nUtque tua serpens victa quiescat ope;\nTe peto, quem merui, quem nobis ipse dedisti,\nCum quo sum pariter facta parente parens.\nDos ubi sit, quaeris? campo numeravimus illo,\nQui tibi laturo vellus arandus erat.\nAureus ille aries villo spectabilis alto\nDos mea, quam, dicam si tibi 'redde!,' neges.\nDos mea tu sospes; dos est mea Graia iuventus!\nI nunc, Sisyphias, inprobe, confer opes!\nQuod vivis, quod habes nuptam socerumque potentis,\nHoc ipsum, ingratus quod potes esse, meum est.\nQuos equidem actutum â€” sed quid praedicere poenam\nAttinet? ingentis parturit ira minas.\nQuo feret ira, sequar! facti fortasse pigebit â€”\nEt piget infido consuluisse viro.\nViderit ista deus, qui nunc mea pectora versat!\nNescio quid certe mens mea maius agit!\nMittit et optat amans, quo mittitur, ire salutem\nHaemonis Haemonio Laodamia viro.\nAulide te fama est vento retinente morari.\nAt me cum fugeres, hic ubi ventus erat?\nTum freta debuerant vestris obsistere remis;\nIllud erat saevis utile tempus aquis.\nOscula plura viro mandataque plura dedissem;\nEt sunt quae volui dicere multa tibi.\nRaptus es hinc praeceps, et qui tua vela vocaret,\nQuem cuperent nautae, non ego, ventus erat;\nVentus erat nautis aptus, non aptus amanti.\nSolvor ab amplexu, Protesilae, tuo,\nLinguaque mandantis verba inperfecta reliquit;\nVix illud potui dicere triste 'vale!'\nIncubuit Boreas abreptaque vela tetendit,\nIamque meus longe Protesilaus erat.\nDum potui spectare virum, spectare iuvabat,\nSumque tuos oculos usque secuta meis;\nUt te non poteram, poteram tua vela videre,\nVela diu vultus detinuere meos.\nAt postquam nec te nec vela fugacia vidi,\nEt quod spectarem nil nisi pontus erat,\nLux quoque tecum abiit, tenebrisque exanguis obortis\nSucciduo dicor procubuisse genu.\nVix socer Iphiclus, vix me grandaevus Acastus,\nVix mater gelida maesta refecit aqua;\nOfficium fecere pium, sed inutile nobis.\nIndignor miserae non licuisse mori!\nUt rediit animus, pariter rediere dolores.\nPectora legitimus casta momordit amor.\nNec mihi pectendos cura est praebere capillos,\nNec libet aurata corpora veste tegi.\nUt quas pampinea tetigisse Bicorniger hasta,\nCreditur, huc illuc, qua furor egit, eo.\nConveniunt matres Phylaceides et mihi clamant:\n'Indue regales, Laudamia, sinus!'\nScilicet ipsa geram saturatas murice lanas,\nBella sub Iliacis moenibus ille geret?\nIpsa comas pectar, galea caput ille premetur?\nIpsa novas vestes, dura vir arma feret?\nQua possum, squalore tuos imitata labores\nDicar, et haec belli tempora tristis agam.\nDyspari Priamide, damno formose tuorum,\nTam sis hostis iners, quam malus hospes eras!\nAut te Taenariae faciem culpasse maritae,\nAut illi vellem displicuisse tuam!\nTu, qui pro rapta nimium, Menelae, laboras,\nEi mihi, quam multis flebilis ultor eris!\nDi, precor, a nobis omen removete sinistrum,\nEt sua det Reduci vir meus arma Iovi!\nSed timeo, quotiens subiit miserabile bellum;\nMore nivis lacrimae sole madentis eunt.\nIlion et Tenedos Simoisque et Xanthus et Ide\nNomina sunt ipso paene timenda sono.\nNec rapere ausurus, nisi se defendere posset,\nHospes erat; vires noverat ille suas.\nVenerat, ut fama est, multo spectabilis auro\nQuique suo Phrygias corpore ferret opes,\nClasse virisque potens, per quae fera bella geruntur â€”\nEt sequitur regni pars quotacumque sui?\nHis ego te victam, consors Ledaea gemellis,\nSuspicor; haec Danais posse nocere puto.\nHectora, quisquis is est, si sum tibi cura, caveto;\nSignatum memori pectore nomen habe!\nHunc ubi vitaris, alios vitare memento\nEt multos illic Hectoras esse puta;\nEt facito dicas, quotiens pugnare parabis:\n'Parcere me iussit Laodamia sibi.'\nSi cadere Argolico fas est sub milite Troiam,\nTe quoque non ullum vulnus habente cadet.\nPugnet et adversos tendat Menelaus in hostis;\nHostibus e mediis nupta petenda viro est.\nCausa tua est dispar; tu tantum vivere pugna,\nInque pios dominae posse redire sinus.\nParcite, Dardanidae, de tot, precor, hostibus uni,\nNe meus ex illo corpore sanguis eat!\nNon est quem deceat nudo concurrere ferro,\nSaevaque in oppositos pectora ferre viros;\nFortius ille potest multo, quam pugnat, amare.\nBella gerant alii; Protesilaus amet!\nNunc fateor â€” volui revocare, animusque ferebat;\nSubstitit auspicii lingua timore mali.\nCum foribus velles ad Troiam exire paternis,\nPes tuus offenso limine signa dedit.\nUt vidi, ingemui, tacitoque in pectore dixi:\n'Signa reversuri sint, precor, ista viri!'\nHaec tibi nunc refero, ne sis animosus in armis;\nFac, meus in ventos hic timor omnis eat!\nSors quoque nescio quem fato designat iniquo,\nQui primus Danaum Troada tangat humum.\nInfelix, quae prima virum lugebit ademptum!\nDi faciant, ne tu strenuus esse velis!\nInter mille rates tua sit millensima puppis,\nIamque fatigatas ultima verset aquas!\nHoc quoque praemoneo: de nave novissimus exi;\nNon est, quo properas, terra paterna tibi.\nCum venies, remoque move veloque carinam\nInque tuo celerem litore siste gradum!\nSive latet Phoebus seu terris altior exstat,\nTu mihi luce celer, tu mihi nocte veni,\nNocte tamen quam luce magis â€” nox grata puellis\nQuarum suppositus colla lacertus habet.\nAucupor in lecto mendaces caelibe somnos;\nDum careo veris gaudia falsa iuvant.\nSed tua cur nobis pallens occurrit imago?\nCur venit a labris multa querela tuis?\nExcutior somno simulacraque noctis adoro;\nNulla caret fumo Thessalis ara meo;\nTura damus lacrimamque super, qua sparsa relucet,\nUt solet adfuso surgere flamma mero.\nQuando ego, te reducem cupidis amplexa lacertis,\nLanguida laetitia solvar ab ipsa mea?\nQuando erit, ut lecto mecum bene iunctus in uno\nMilitiae referas splendida facta tuae?\nQuae mihi dum referes, quamvis audire iuvabit,\nMulta tamen capies oscula, multa dabis.\nSemper in his apte narrantia verba resistunt;\nPromptior est dulci lingua referre mora.\nSed cum Troia subit, subeunt ventique fretumque;\nSpes bona sollicito victa timore cadit.\nHoc quoque, quod venti prohibent exire carinas,\nMe movet â€” invitis ire paratis aquis.\nQuis velit in patriam vento prohibente reverti?\nA patria pelago vela vetante datis!\nIpse suam non praebet iter Neptunus ad urbem.\nQuo ruitis? vestras quisque redite domos!\nQuo ruitis, Danai? ventos audite vetantis!\nNon subiti casus, numinis ista mora est.\nQuid petitur tanto nisi turpis adultera bello?\nDum licet, Inachiae vertite vela rates!\nSed quid ago? revoco? revocaminis omen abesto,\nBlandaque conpositas aura secundet aquas!\nTroasin invideo, quae si lacrimosa suorum\nFunera conspicient, nec procul hostis erit,\nIpsa suis manibus forti nova nupta marito\nInponet galeam Dardanaque arma dabit.\nArma dabit, dumque arma dabit, simul oscula sumet â€”\nHoc genus officii dulce duobus erit â€”\nProducetque virum, dabit et mandata reverti\nEt dicet: 'referas ista fac arma Iovi!'\nIlle ferens dominae mandata recentia secum\nPugnabit caute respicietque domum.\nExuet haec reduci clipeum galeamque resolvet,\nExcipietque suo corpora lassa sinu.\nNos sumus incertae; nos anxius omnia cogit,\nQuae possunt fieri, facta putare timor.\nDum tamen arma geres diverso miles in orbe,\nQuae referat vultus est mihi cera tuos;\nIlli blanditias, illi tibi debita verba\nDicimus, amplexus accipit illa meos.\nCrede mihi, plus est, quam quod videatur, imago;\nAdde sonum cerae, Protesilaus erit.\nHanc specto teneoque sinu pro coniuge vero,\nEt, tamquam possit verba referre, queror.\nPer reditus corpusque tuum, mea numina, iuro,\nPerque pares animi coniugiique faces,\nMe tibi venturam comitem, quocumque vocaris,\nSive — quod heu! timeo — sive superstes eris.\nUltima mandato claudetur epistula parvo:\nSi tibi cura mei, sit tibi cura tui!\nMittit Hypermestra de tot modo fratribus uni â€”\nCetera nuptarum crimine turba iacet.\nClausa domo teneor gravibusque coercita vinclis;\nEst mihi supplicii causa fuisse piam.\nQuod manus extimuit iugulo demittere ferrum,\nSum rea; laudarer, si scelus ausa forem.\nEsse ream praestat, quam sic placuisse parenti;\nNon piget inmunes caedis habere manus.\nMe pater igne licet, quem non violavimus, urat,\nQuaeque aderant sacris, tendat in ora faces;\nAut illo iugulet, quem non bene tradidit ensem,\nUt, qua non cecidit vir nece, nupta cadam â€”\nNon tamen, ut dicant morientia 'paenitet!' ora,\nEfficiet. non est, quam piget esse, pia.\nPaeniteat sceleris Danaum saevasque sorores;\nHic solet eventus facta nefanda sequi.\nCor pavet admonitu temeratae sanguine noctis,\nEt subitus dextrae praepedit ossa tremor.\nQuam tu caede putes fungi potuisse mariti,\nScribere de facta non sibi caede timet!\nSed tamen experiar. modo facta crepuscula terris;\nUltima pars lucis primaque noctis erat.\nDucimur Inachides magni sub tecta Pelasgi,\nEt socer armatas accipit ipse nurus.\nUndique conlucent praecinctae lampades auro;\nDantur in invitos inpia tura focos;\nVulgus 'Hymen, Hymenaee!' vocant. fugit ille vocantis;\nIpsa Iovis coniunx cessit ab urbe sua!\nEcce, mero dubii, comitum clamore frequentes,\nFlore novo madidas inpediente comas,\nIn thalamos laeti — thalamos, sua busta! — feruntur\nStrataque corporibus funere digna premunt.\nIamque cibo vinoque graves somnoque iacebant,\nSecurumque quies alta per Argos erat â€”\nCircum me gemitus morientum audire videbar;\nEt tamen audibam, quodque verebar erat.\nSanguis abit, mentemque calor corpusque relinquit,\nInque novo iacui frigida facta toro.\nUt leni Zephyro graciles vibrantur aristae,\nFrigida populeas ut quatit aura comas,\nAut sic, aut etiam tremui magis. ipse iacebas,\nQuemque tibi dederant vina, soporis eras.\nExcussere metum violenti iussa parentis;\nErigor et capio tela tremente manu.\nNon ego falsa loquar: ter acutum sustulit ensem,\nTer male sublato reccidit ense manus.\nAdmovi iugulo — sine me tibi vera fateri! —\nAdmovi iugulo tela paterna tuo;\nSed timor et pietas crudelibus obstitit ausis,\nCastaque mandatum dextra refugit opus.\nPurpureos laniata sinus, laniata capillos\nExiguo dixi talia verba sono:\n'Saevus, Hypermestra, pater est tibi; iussa parentis\nEffice; germanis sit comes iste suis!\nFemina sum et virgo, natura mitis et annis;\nNon faciunt molles ad fera tela manus.\nQuin age, dumque iacet, fortis imitare sorores â€”\nCredibile est caesos omnibus esse viros!\nSi manus haec aliquam posset committere caedem,\nMorte foret dominae sanguinolenta suae.\nHanc meruere necem patruelia regna tenendo;\nCum sene nos inopi turba vagamur inops.\nFinge viros meruisse mori â€” quid fecimus ipsae?\nQuo mihi commisso non licet esse piae?\nQuid mihi cum ferro? quo bellica tela puellae?\nAptior est digitis lana colusque meis.'\nHaec ego; dumque queror, lacrimae sua verba sequuntur\nDeque meis oculis in tua membra cadunt.\nDum petis amplexus sopitaque bracchia iactas,\nPaene manus telo saucia facta tua est.\nIamque patrem famulosque patris lucemque timebam\nExpulerunt somnos haec mea dicta tuos:\n'Surge age, Belide, de tot modo fratribus unus!\nNox tibi, ni properas, ista perennis erit!'\nTerritus exsurgis; fugit omnis inertia somni;\nAdspicis in timida fortia tela manu.\nQuaerenti causam 'dum nox sinit, effuge!' dixi.\nDum nox atra sinit, tu fugis, ipsa moror.\nMane erat, et Danaus generos ex caede iacentis\nDinumerat. summae criminis unus abes.\nFert male cognatae iacturam mortis in uno\nEt queritur facti sanguinis esse parum.\nAbstrahor a patriis pedibus, raptamque capillis â€”\nHaec meruit pietas praemia! â€” carcer habet.\nScilicet ex illo Iunonia permanet ira,\nCum bos ex homine est, ex bove facta dea.\nAt satis est poenae teneram mugisse puellam\nNec, modo formosam, posse placere Iovi.\nAdstitit in ripa liquidi nova vacca parentis,\nCornuaque in patriis non sua vidit aquis,\nConatoque queri mugitus edidit ore\nTerritaque est forma, territa voce sua.\nQuid furis, infelix? quid te miraris in umbra?\nQuid numeras factos ad nova membra pedes?\nIlla Iovis magni paelex metuenda sorori\nFronde levas nimiam caespitibusque famem,\nFonte bibis spectasque tuam stupefacta figuram\nEt, te ne feriant, quae geris, arma, times,\nQuaeque modo, ut posses etiam Iove digna videri,\nDives eras, nuda nuda recumbis humo.\nPer mare, per terras cognataque flumina curris;\nDat mare, dant amnes, dat tibi terra viam.\nQuae tibi causa fugae? quid tu freta longa pererras?\nNon poteris vultus effugere ipsa tuos.\nInachi, quo properas? eadem sequerisque fugisque;\nTu tibi dux comiti, tu comes ipsa duci.\nPer septem Nilus portus emissus in aequor\nExuit insana paelicis ora bove.\nUltima quid refero, quorum mihi cana senectus\nAuctor? dant anni, quod querar, ecce, mei.\nBella pater patruusque gerunt; regnoque domoque\nPellimur; eiectos ultimus orbis habet.\nDe fratrum populo pars exiguissima restat.\nQuique dati leto, quaeque dedere, fleo;\nNam mihi quot fratres, totidem periere sorores.\nAccipiat lacrimas utraque turba meas!\nEn, ego, quod vivis, poenae crucianda reservor;\nQuid fiet sonti, cum rea laudis agar\nEt consanguineae quondam centensima turbae\nInfelix uno fratre manente cadam?\nAt tu, siqua piae, Lynceu, tibi cura sororis,\nQuaeque tibi tribui munera, dignus habes,\nVel fer opem, vel dede neci defunctaque vita\nCorpora furtivis insuper adde rogis,\nEt sepeli lacrimis perfusa fidelibus ossa,\nSculptaque sint titulo nostra sepulcra brevi:\n'Exul Hypermestra, pretium pietatis iniquum,\nQuam mortem fratri depulit, ipsa tulit.'\nScribere plura libet, sed pondere lapsa catenae\nEst manus, et vires subtrahit ipse timor.\nEcquid, ut adspecta est studiosae littera dextrae,\nProtinus est oculis cognita nostra tuis â€”\nAn, nisi legisses auctoris nomina Sapphus,\nHoc breve nescires unde movetur opus?\nForsitan et quare mea sint alterna requiras\nCarmina, cum lyricis sim magis apta modis.\nFlendus amor meus est â€” elegiae flebile carmen;\nNon facit ad lacrimas barbitos ulla meas.\nUror, ut indomitis ignem exercentibus Euris\nFertilis accensis messibus ardet ager.\nArva, Phaon, celebras diversa Typhoidos Aetnae;\nMe calor Aetnaeo non minor igne tenet.\nNec mihi, dispositis quae iungam carmina nervis,\nProveniunt; vacuae carmina mentis opus!\nNec me Pyrrhiades Methymniadesve puellae,\nNec me Lesbiadum cetera turba iuvant.\nVilis Anactorie, vilis mihi candida Cydro;\nNon oculis grata est Atthis, ut ante, meis,\nAtque aliae centum, quas hic sine crimine amavi;\nInprobe, multarum quod fuit, unus habes.\nEst in te facies, sunt apti lusibus anni â€”\nO facies oculis insidiosa meis!\nSume fidem et pharetram â€” fies manifestus Apollo;\nAccedant capiti cornua â€” Bacchus eris!\nEt Phoebus Daphnen, et Cnosida Bacchus amavit,\nNec norat lyricos illa vel illa modos;\nAt mihi Pegasides blandissima carmina dictant;\nIam canitur toto nomen in orbe meum.\nNec plus Alcaeus, consors patriaeque lyraeque,\nLaudis habet, quamvis grandius ille sonet.\nSi mihi difficilis formam natura negavit,\nIngenio formae damna repende meo.\nSim brevis, at nomen, quod terras inpleat omnes,\nEst mihi; mensuram nominis ipsa fero.\nCandida si non sum, placuit Cepheia Perseo\nAndromede, patriae fusca colore suae.\nEt variis albae iunguntur saepe columbae,\nEt niger a viridi turtur amatur ave.\nSi, nisi quae facie poterit te digna videri,\nNulla futura tua est, nulla futura tua est.\nAt mea cum legerem, sat iam formosa videbar;\nUnam iurabas usque decere loqui.\nCantabam, memini — meminerunt omnia amantes —\nOscula cantanti tu mihi rapta dabas.\nHaec quoque laudabas, omnique a parte placebam â€”\nSed tum praecipue, cum fit amoris opus.\nTunc te plus solito lascivia nostra iuvabat,\nCrebraque mobilitas aptaque verba ioco,\nEt quod, ubi amborum fuerat confusa voluptas,\nPlurimus in lasso corpore languor erat.\nNunc tibi Sicelides veniunt nova praeda puellae.\nQuid mihi cum Lesbo? Sicelis esse volo.\nO vos erronem tellure remittite vestra,\nNisiades matres Nisiadesque nurus,\nNec vos decipiant blandae mendacia linguae!\nQuae dicit vobis, dixerat ante mihi.\nTu quoque, quae montes celebras, Erycina, Sicanos â€”\nNam tua sum â€” vati consule, diva, tuae!\nAn gravis inceptum peragit fortuna tenorem\nEt manet in cursu semper acerba suo?\nSex mihi natales ierant, cum lecta parentis\nAnte diem lacrimas ossa bibere meas.\nArsit iners frater meretricis captus amore\nMixtaque cum turpi damna pudore tulit;\nFactus inops agili peragit freta caerula remo,\nQuasque male amisit, nunc male quaerit opes.\nMe quoque, quod monui bene multa fideliter, odit;\nHoc mihi libertas, hoc pia lingua dedit.\nEt tamquam desint, quae me sine fine fatigent,\nAccumulat curas filia parva meas.\nUltima tu nostris accedis causa querelis.\nNon agitur vento nostra carina suo.\nEcce, iacent collo sparsi sine lege capilli,\nNec premit articulos lucida gemma meos;\nVeste tegor vili, nullum est in crinibus aurum,\nNon Arabum noster dona capillus habet.\nCui colar infelix, aut cui placuisse laborem?\nIlle mei cultus unicus auctor abes.\nMolle meum levibusque cor est violabile telis,\nEt semper causa est, cur ego semper amem â€”\nSive ita nascenti legem dixere Sorores\nNec data sunt vitae fila severa meae,\nSive abeunt studia in mores, artisque magistra\nIngenium nobis molle Thalia facit.\nQuid mirum, si me primae lanuginis aetas\nAbstulit, atque anni quos vir amare potest?\nHunc ne pro Cephalo raperes, Aurora, timebam â€”\nEt faceres, sed te prima rapina tenet!\nHunc si conspiciat quae conspicit omnia Phoebe,\nIussus erit somnos continuare Phaon;\nHunc Venus in caelum curru vexisset eburno,\nSed videt et Marti posse placere suo.\nO nec adhuc iuvenis, nec iam puer, utilis aetas,\nO decus atque aevi gloria magna tui,\nHuc ades inque sinus, formose, relabere nostros!\nNon ut ames oro, verum ut amere sinas.\nScribimus, et lacrimis oculi rorantur obortis;\nAdspice, quam sit in hoc multa litura loco!\nSi tam certus eras hinc ire, modestius isses,\nEt modo dixisses 'Lesbi puella, vale!'\nNon tecum lacrimas, non oscula nostra tulisti;\nDenique non timui, quod dolitura fui.\nNil de te mecum est nisi tantum iniuria; nec tu,\nAdmoneat quod te, pignus, amantis, habes.\nNon mandata dedi, neque enim mandata dedissem\nUlla, nisi ut nolles inmemor esse mei.\nPer tibi — qui numquam longe discedat! — amorem,\nPerque novem iuro, numina nostra, deas,\nCum mihi nescio quis 'fugiunt tua gaudia' dixit,\nNec me flere diu, nec potuisse loqui!\nEt lacrimae deerant oculis et verba palato,\nAdstrictum gelido frigore pectus erat.\nPostquam se dolor invenit, nec pectora plangi\nNec puduit scissis exululare comis,\nNon aliter, quam si nati pia mater adempti\nPortet ad exstructos corpus inane rogos.\nGaudet et e nostro crescit maerore Charaxus\nFrater, et ante oculos itque reditque meos,\nUtque pudenda mei videatur causa doloris,\n'Quid dolet haec? certe filia vivit!' ait.\nNon veniunt in idem pudor atque amor. omne videbat\nVulgus; eram lacero pectus aperta sinu.\nTu mihi cura, Phaon; te somnia nostra reducunt â€”\nSomnia formoso candidiora die.\nIllic te invenio, quamvis regionibus absis;\nSed non longa satis gaudia somnus habet\nSaepe tuos nostra cervice onerare lacertos,\nSaepe tuae videor supposuisse meos;\nOscula cognosco, quae tu committere lingua\nAptaque consueras accipere, apta dare.\nBlandior interdum verisque simillima verba\nEloquor, et vigilant sensibus ora meis.\nUlteriora pudet narrare, sed omnia fiunt,\nEt iuvat, et siccae non licet esse mihi.\nAt cum se Titan ostendit et omnia secum,\nTam cito me somnos destituisse queror;\nAntra nemusque peto, tamquam nemus antraque prosint â€”\nConscia deliciis illa fuere meis.\nIlluc mentis inops, ut quam furialis Enyo\nAttigit, in collo crine iacente feror.\nAntra vident oculi scabro pendentia tofo,\nQuae mihi Mygdonii marmoris instar erant;\nInvenio silvam, quae saepe cubilia nobis\nPraebuit et multa texit opaca coma â€”\nSed non invenio dominum silvaeque meumque.\nVile solum locus est; dos erat ille loci.\nCognovi pressas noti mihi caespitis herbas;\nDe nostro curvum pondere gramen erat.\nIncubui tetigique locum, qua parte fuisti;\nGrata prius lacrimas conbibit herba meas.\nQuin etiam rami positis lugere videntur\nFrondibus, et nullae dulce queruntur aves;\nSola virum non ulta pie maestissima mater\nConcinit Ismarium Daulias ales Ityn.\nAles Ityn, Sappho desertos cantat amores â€”\nHactenus; ut media cetera nocte silent.\nEst nitidus vitroque magis perlucidus omni\nFons sacer — hunc multi numen habere putant —\nQuem supra ramos expandit aquatica lotos,\nUna nemus; tenero caespite terra viret.\nHic ego cum lassos posuissem flebilis artus,\nConstitit ante oculos Naias una meos.\nConstitit et dixit: 'quoniam non ignibus aequis\nUreris, Ambracia est terra petenda tibi.\nPhoebus ab excelso, quantum patet, adspicit aequor â€”\nActiacum populi Leucadiumque vocant.\nHinc se Deucalion Pyrrhae succensus amore\nMisit, et inlaeso corpore pressit aquas.\nNec mora, versus amor fugit lentissima mersi\nPectora, Deucalion igne levatus erat.\nHanc legem locus ille tenet. pete protinus altam\nLeucada nec saxo desiluisse time!'\nUt monuit, cum voce abiit; ego territa surgo,\nNec lacrimas oculi continuere mei.\nIbimus, o nymphe, monstrataque saxa petemus;\nSit procul insano victus amore timor!\nQuidquid erit, melius quam nunc erit! aura, subito\nEt mea non magnum corpora pondus habe!\nTu quoque, mollis Amor, pennas suppone cadenti,\nNe sim Leucadiae mortua crimen aquae!\nInde chelyn Phoebo, communia munera, ponam,\nEt sub ea versus unus et alter erunt:\nGrata lyram posui tibi, Phoebe, poetria Sappho:\nConvenit illa mihi, convenit illa tibi.\nCur tamen Actiacas miseram me mittis ad oras,\nCum profugum possis ipse referre pedem?\nTu mihi Leucadia potes esse salubrior unda;\nEt forma et meritis tu mihi Phoebus eris.\nAn potes, o scopulis undaque ferocior omni,\nSi moriar, titulum mortis habere meae?\nAh quanto melius iungi mea pectora tecum\nQuam poterant saxis praecipitanda dari!\nHaec sunt illa, Phaon, quae tu laudare solebas,\nVisaque sunt totiens ingeniosa tibi.\nNunc vellem facunda forem! dolor artibus obstat,\nIngeniumque meis substitit omne malis.\nNon mihi respondent veteres in carmina vires;\nPlectra dolore iacent muta, dolore lyra.\nLesbides aequoreae, nupturaque nuptaque proles,\nLesbides, Aeolia nomina dicta lyra,\nLesbides, infamem quae me fecistis amatae,\nDesinite ad citharas turba venire mea!\nAbstulit omne Phaon, quod vobis ante placebat,\nMe miseram, dixi quam modo paene 'meus!'\nEfficite ut redeat; vates quoque vestra redibit.\nIngenio vires ille dat, ille rapit.\nEcquid ago precibus, pectusve agreste movetur?\nAn riget, et Zephyri verba caduca ferunt?\nQui mea verba ferunt, vellem tua vela referrent;\nHoc te, si saperes, lente, decebat opus.\nSive redis, puppique tuae votiva parantur\nMunera, quid laceras pectora nostra mora?\nSolve ratem! Venus orta mari mare praestat amanti.\nAura dabit cursum; tu modo solve ratem!\nIpse gubernabit residens in puppe Cupido;\nIpse dabit tenera vela legetque manu.\nSive iuvat longe fugisse Pelasgida Sappho â€”\nNon tamen invenies, cur ego digna fugi â€”\nHoc saltem miserae crudelis epistula dicat,\nUt mihi Leucadiae fata petantur aquae!\nHanc tibi Priamides mitto, Ledaea, salutem,\nQuae tribui sola te mihi dante potest.\nEloquar, an flammae non est opus indice notae,\nEt plus quam vellem iam meus extat amor?\nIlle quidem lateat malim, dum tempora dentur\nLaetitiae mixtos non habitura metus,\nSed male dissimulo; quis enim celaverit ignem,\nLumine qui semper proditur ipse suo?\nSi tamen expectas, vocem quoque rebus ut addam â€”\nUror! habes animi nuntia verba mei.\nParce, precor, fasso, nec vultu cetera duro\nPerlege, sed formae conveniente tuae.\nIamdudum gratum est, quod epistula nostra recepta\nSpem facit, hoc recipi me quoque posse modo.\nQuae rata sit, nec te frustra promiserit, opto,\nHoc mihi quae suasit, mater Amoris, iter;\nNamque ego divino monitu — ne nescia pecces —\nAdvehor, et coepto non leve numen adest.\nPraemia magna quidem, sed non indebita, posco;\nPollicita est thalamo te Cytherea meo.\nHac duce Sigeo dubias a litore feci\nLonga Phereclea per freta puppe vias.\nIlla dedit faciles auras ventosque secundos â€”\nIn mare nimirum ius habet orta mari.\nPerstet et ut pelagi, sic pectoris adiuvet aestum;\nDeferat in portus et mea vota suos.\nAttulimus flammas, non hic invenimus, illas.\nHae mihi tam longae causa fuere viae,\nNam neque tristis hiemps neque nos huc appulit error;\nTaenaris est classi terra petita meae.\nNec me crede fretum merces portante carina\nFindere â€” quas habeo, di tueantur opes!\nNec venio Graias veluti spectator ad urbes â€”\nOppida sunt regni divitiora mei.\nTe peto, quam pepigit lecto Venus aurea nostro;\nTe prius optavi, quam mihi nota fores.\nAnte tuos animo vidi quam lumine vultus;\nPrima tulit vulnus nuntia fama tui.\nNec tamen est mirum, si sic cum polleat arcus,\nMissilibus telis eminus ictus amo.\nSic placuit fatis; quae ne convellere temptes,\nAccipe cum vera dicta relata fide.\nMatris adhuc utero partu remorante tenebar;\nIam gravidus iusto pondere venter erat.\nIlla sibi ingentem visa est sub imagine somni\nFlammiferam pleno reddere ventre facem.\nTerrita consurgit metuendaque noctis opacae\nVisa seni Priamo; vatibus ille refert.\nArsurum Paridis vates canit Ilion igni â€”\nPectoris, ut nunc est, fax fuit illa mei!\nForma vigorque animi, quamvis de plebe videbar,\nIndicium tectae nobilitatis erat.\nEst locus in mediis nemorosae vallibus Idae\nDevius et piceis ilicibusque frequens,\nQui nec ovis placidae nec amantis saxa capellae\nNec patulo tardae carpitur ore bovis.\nHinc ego Dardaniae muros excelsaque tecta\nEt freta prospiciens arbore nixus eram â€”\nEcce! pedum pulsu visa est mihi terra moveri â€”\nVera loquar veri vix habitura fidem â€”\nConstitit ante oculos actus velocibus alis\nAtlantis magni Pleionesque nepos â€”\nFas vidisse fuit, fas sit mihi visa referre! â€”\nInque dei digitis aurea virga fuit;\nTresque simul divae, Venus et cum Pallade Iuno,\nGraminibus teneros inposuere pedes.\nObstipui, gelidusque comas erexerat horror,\nCum mihi 'pone metum!' nuntius ales ait,\n'Arbiter es formae; certamina siste dearum;\nVincere quae forma digna sit una duas!'\nNeve recusarem, verbis Iovis imperat et se\nProtinus aetheria tollit in astra via.\nMens mea convaluit, subitoque audacia venit,\nNec timui vultu quamque notare meo.\nVincere erant omnes dignae iudexque querebar\nNon omnes causam posse tenere suam.\nSed tamen ex illis iam tunc magis una placebat,\nHanc esse ut scires, unde movetur amor.\nTantaque vincendi cura est; ingentibus ardent\nIudicium donis sollicitare meum.\nRegna Iovis coniunx, virtutem filia iactat;\nIpse potens dubito fortis an esse velim.\nDulce Venus risit; 'nec te, Pari, munera tangant\nUtraque suspensi plena timoris!' ait;\n'Nos dabimus, quod ames, et pulchrae filia Ledae\nIbit in amplexus pulchrior illa tuos!'\nDixit, et ex aequo donis formaque probatis\nVictorem caelo rettulit illa pedem.\nInterea — credo versis ad prospera fatis —\nRegius adgnoscor per rata signa puer.\nLaeta domus nato post tempora longa recepto est,\nAddit et ad festos hunc quoque Troia diem.\nUtque ego te cupio, sic me cupiere puellae;\nMultarum votum sola tenere potes!\nNec tantum regum natae petiere ducumque,\nSed nymphis etiam curaque amorque fui.\nQuam super Oenones faciem mirarer? in orbe\nNec Priamo est a te dignior ulla nurus.\nSed mihi cunctarum subeunt fastidia, postquam\nConiugii spes est, Tyndari, facta tui.\nTe vigilans oculis, animo te nocte videbam,\nLumina cum placido victa sopore iacent.\nQuid facies praesens, quae nondum visa placebas?\nArdebam, quamvis hic procul ignis erat,\nNec potui debere mihi spem longius istam,\nCaerulea peterem quin mea vota via.\nTroica caeduntur Phrygia pineta securi\nQuaeque erat aequoreis utilis arbor aquis;\nArdua proceris spoliantur Gargara silvis,\nInnumerasque mihi longa dat Ida trabes.\nFundatura citas flectuntur robora naves,\nTexitur et costis panda carina suis.\nAddimus antennas et vela sequentia malo;\nAccipit et pictos puppis adunca deos;\nQua tamen ipse vehor, comitata Cupidine parvo\nSponsor coniugii stat dea picta tui.\nInposita est factae postquam manus ultima classi,\nProtinus Aegaeis ire lubebat aquis â€”\nAt pater et genetrix inhibent mea vota rogando\nPropositumque pia voce morantur iter;\nEt soror, effusis ut erat, Cassandra, capillis,\nCum vellent nostrae iam dare vela rates,\n'Quo ruis?' exclamat, 'referes incendia tecum!\nQuanta per has nescis flamma petatur aquas!'\nVera fuit vates; dictos invenimus ignes,\nEt ferus in molli pectore flagrat amor!\nPortubus egredior, ventisque ferentibus usus\nApplicor in terras, Oebali nympha, tuas.\nExcipit hospitio vir me tuus â€” hoc quoque factum\nNon sine consilio numinibusque deum!\nIlle quidem ostendit, quidquid Lacedaemone tota\nOstendi dignum conspicuumque fuit;\nSed mihi laudatam cupienti cernere formam\nLumina nil aliud quo caperentur erat.\nUt vidi, obstipui praecordiaque intima sensi\nAttonitus curis intumuisse novis.\nHis similes vultus, quantum reminiscor, habebat\nVenit in arbitrium cum Cytherea meum.\nSi tu venisses pariter certamen in illud,\nIn dubio Veneris palma futura fuit!\nMagna quidem de te rumor praeconia fecit,\nNullaque de facie nescia terra tua est;\nNec tibi par usquam Phrygia nec solis ab ortu\nInter formosas altera nomen habet!\nCrede sed hoc nobis! â€” minor est tua gloria vero,\nFamaque de forma paene maligna tua est;\nPlus hic invenio, quam quod promiserat illa,\nEt tua materia gloria victa sua est.\nErgo arsit merito, qui noverat omnia, Theseus,\nEt visa es tanto digna rapina viro,\nMore tuae gentis nitida dum nuda palaestra\nLudis et es nudis femina mixta viris.\nQuod rapuit, laudo; miror, quod reddidit umquam.\nTam bona constanter praeda tenenda fuit.\nAnte recessisset caput hoc cervice cruenta,\nQuam tu de thalamis abstraherere meis.\nTene manus umquam nostrae dimittere vellent?\nTene meo paterer vivus abire sinu?\nSi reddenda fores, aliquid tamen ante tulissem,\nNec Venus ex toto nostra fuisset iners.\nVel mihi virginitas esset libata, vel illud\nQuod poterat salva virginitate rapi.\nDa modo te, quae sit Paridis constantia, nosces;\nFlamma rogi flammas finiet una meas.\nPraeposui regnis ego te, quae maxima quondam\nPollicita est nobis nupta sororque Iovis;\nDumque tuo possem circumdare bracchia collo,\nContempta est virtus Pallade dante mihi.\nNec piget, aut umquam stulte legisse videbor;\nPermanet in voto mens mea firma suo.\nSpem modo ne nostram fieri patiare caducam,\nDeprecor, o tanto digna labore peti!\nNon ego coniugium generosae degener opto,\nNec mea, crede mihi, turpiter uxor eris.\nPliada, si quaeres, in nostra gente Iovemque\nInvenies, medios ut taceamus avos;\nRegna parens Asiae, qua nulla beatior ora est,\nFinibus inmensis vix obeunda, tenet.\nInnumeras urbes atque aurea tecta videbis,\nQuaeque suos dicas templa decere deos.\nIlion adspicies firmataque turribus altis\nMoenia, Phoebeae structa canore lyrae.\nQuid tibi de turba narrem numeroque virorum?\nVix populum tellus sustinet illa suum.\nOccurrent denso tibi Troades agmine matres,\nNec capient Phrygias atria nostra nurus.\nO quotiens dices: 'quam pauper Achaia nostra est!'\nUna domus quaevis urbis habebit opes.\nNec mihi fas fuerit Sparten contemnere vestram;\nIn qua tu nata es, terra beata mihi est.\nParca sed est Sparte, tu cultu divite digna;\nAd talem formam non facit iste locus.\nHanc faciem largis sine fine paratibus uti\nDeliciisque decet luxuriare novis.\nCum videas cultus nostra de gente virorum,\nQualem Dardanias credis habere nurus?\nDa modo te facilem, nec dedignare maritum,\nRure Therapnaeo nata puella, Phrygem.\nPhryx erat et nostro genitus de sanguine, qui nunc\nCum dis potando nectare miscet aquas.\nPhryx erat Aurorae coniunx, tamen abstulit illum\nExtremum noctis quae dea finit iter.\nPhryx etiam Anchises, volucrum cui mater Amorum\nGaudet in Idaeis concubuisse iugis.\nNec, puto, conlatis forma Menelaus et annis\nIudice te nobis anteferendus erit.\nNon dabimus certe socerum tibi clara fugantem\nLumina, qui trepidos a dape vertat equos;\nNec Priamo pater est soceri de caede cruentus\nEt qui Myrtoas crimine signat aquas;\nNec proavo Stygia nostro captantur in unda\nPoma, nec in mediis quaeritur umor aquis.\nQuid tamen hoc refert, si te tenet ortus ab illis,\nCogitur huic domui Iuppiter esse socer?\nHeu facinus! totis indignus noctibus ille\nTe tenet, amplexu perfruiturque tuo;\nAt mihi conspiceris posita vix denique mensa,\nMultaque quae laedant hoc quoque tempus habet.\nHostibus eveniant convivia talia nostris,\nExperior posito qualia saepe mero!\nPaenitet hospitii, cum me spectante lacertos\nInponit collo rusticus iste tuo.\nRumpor et invidia — quid enim non omnia narrem? —\nMembra superiecta cum tua veste fovet.\nOscula cum vero coram non dura daretis,\nAnte oculos posui pocula sumpta meos;\nLumina demitto cum te tenet artius ille,\nCrescit et invito lentus in ore cibus.\nSaepe dedi gemitus; et te — lasciva! — notavi\nIn gemitu risum non tenuisse meo.\nSaepe mero volui flammam compescere, at illa\nCrevit, et ebrietas ignis in igne fuit,\nMultaque ne videam, versa cervice recumbo;\nSed revocas oculos protinus ipsa meos.\nQuid faciam, dubito; dolor est meus illa videre,\nSed dolor a facie maior abesse tua.\nQua licet et possum, luctor celare furorem;\nSed tamen apparet dissimulatus amor.\nNec tibi verba damus; sentis mea vulnera, sentis!\nAtque utinam soli sint ea nota tibi!\nA, quotiens lacrimis venientibus ora reflexi,\nNe causam fletus quaereret ille mei!\nA, quotiens aliquem narravi potus amorem,\nAd vulnus referens singula verba meum,\nIndiciumque mei ficto sub nomine feci!\nIlle ego, si nescis, verus amator eram.\nQuin etiam, ut possem verbis petulantius uti,\nNon semel ebrietas est simulata mihi.\nProdita sunt, memini, tunica tua pectora laxa\nAtque oculis aditum nuda dedere meis â€”\nPectora vel puris nivibus vel lacte tuamve\nComplexo matrem candidiora Iove.\nDum stupeo visis — nam pocula forte tenebam —\nTortilis a digitis excidit ansa meis.\nOscula si natae dederas, ego protinus illa\nHermiones tenero laetus ab ore tuli.\nEt modo cantabam veteres resupinus amores,\nEt modo per nutum signa tegenda dabam.\nEt comitum primas, Clymenen Aethramque, tuarum\nAusus sum blandis nuper adire sonis,\nQuae mihi non aliud, quam formidare, locutae\nOrantis medias deseruere preces.\nDi facerent, pretium magni certaminis esses,\nTeque suo posset victor habere toro! â€”\nUt tulit Hippomenes Schoeneida praemia cursus,\nVenit ut in Phrygios Hippodamia sinus,\nUt ferus Alcides Acheloia cornua fregit,\nDum petit amplexus, Deianira, tuos.\nNostra per has leges audacia fortiter isset,\nTeque mei scires esse laboris opus.\nNunc mihi nil superest nisi te, formosa, precari,\nAmplectique tuos, si patiare, pedes.\nO decus, o praesens geminorum gloria fratrum,\nO Iove digna viro, ni Iove nata fores,\nAut ego Sigeos repetam te coniuge portus,\nAut hic Taenaria contegar exul humo!\nNon mea sunt summa leviter destricta sagitta\nPectora; descendit vulnus ad ossa meum!\nHoc mihi — nam repeto — fore, ut a caeleste sagitta\nFigar, erat verax vaticinata soror.\nParce datum fatis, Helene, contemnere amorem â€”\nSic habeas faciles in tua vota deos!\nMulta quidem subeunt; sed coram ut plura loquamur,\nExcipe me lecto nocte silente tuo.\nAn pudet et metuis Venerem temerare maritam\nCastaque legitimi fallere iura tori?\nA, nimium simplex Helene, ne rustica dicam,\nHanc faciem culpa posse carere putas?\nAut faciem mutes aut sis non dura, necesse est;\nLis est cum forma magna pudicitiae.\nIuppiter his gaudet, gaudet Venus aurea furtis;\nHaec tibi nempe patrem furta dedere Iovem.\nVix fieri, si sunt vires in semine morum,\nEt Iovis et Ledae filia casta potest.\nCasta tamen tum sis, cum te mea Troia tenebit,\nEt tua sim, quaeso, crimina solus ego.\nNunc ea peccemus quae corriget hora iugalis,\nSi modo promisit non mihi vana Venus!\nIpse tibi hoc suadet rebus, non voce, maritus,\nNeve sui furtis hospitis obstet, abest.\nNon habuit tempus, quo Cresia regna videret,\nAptius â€” o mira calliditate virum!\n'Res, et ut Idaei mando tibi,' dixit iturus,\n'Curam pro nobis hospitis, uxor, agas.'\nNeclegis absentis, testor, mandata mariti!\nCura tibi non est hospitis ulla tui.\nHuncine tu speras, hominem sine pectore, dotes\nPosse satis formae, Tyndari, nosse tuae?\nFalleris â€” ignorat; nec, si bona magna putaret,\nQuae tenet, externo crederet illa viro.\nUt te nec mea vox nec te meus incitet ardor,\nCogimur ipsius commoditate frui â€”\nAut erimus stulti, sic ut superemus et ipsum,\nSi tam securum tempus abibit iners.\nPaene suis ad te manibus deducit amantem;\nUtere mandantis simplicitate viri!\nSola iaces viduo tam longa nocte cubili;\nIn viduo iaceo solus et ipse toro.\nTe mihi meque tibi communia gaudia iungant;\nCandidior medio nox erit illa die.\nTunc ego iurabo quaevis tibi numina meque\nAdstringam verbis in sacra vestra meis;\nTunc ego, si non est fallax fiducia nostri,\nEfficiam praesens, ut mea regna petas.\nSi pudet et metuis ne me videare secuta,\nIpse reus sine te criminis huius ero;\nNam sequar Aegidae factum fratrumque tuorum.\nExemplo tangi non propiore potes.\nTe rapuit Theseus, geminas Leucippidas illi;\nQuartus in exemplis adnumerabor ego.\nTroica classis adest armis instructa virisque;\nIam facient celeres remus et aura vias.\nIbis Dardanias ingens regina per urbes,\nTeque novam credet vulgus adesse deam,\nQuaque feres gressus, adolebunt cinnama flammae,\nCaesaque sanguineam victima planget humum.\nDona pater fratresque et cum genetrice sorores\nIliadesque omnes totaque Troia dabit.\nEi mihi! pars a me vix dicitur ulla futuri.\nPlura feres, quam quae littera nostra refert.\nNec tu rapta time, ne nos fera bella sequantur,\nConcitet et vires Graecia magna suas.\nTot prius abductis ecqua est repetita per arma?\nCrede mihi, vanos res habet ista metus.\nNomine ceperunt Aquilonis Erechthida Thraces,\nEt tuta a bello Bistonis ora fuit;\nPhasida puppe nova vexit Pagasaeus Iason,\nLaesa neque est Colcha Thessala terra manu.\nTe quoque qui rapuit, rapuit Minoida Theseus;\nNulla tamen Minos Cretas ad arma vocat.\nTerror in his ipso maior solet esse periclo,\nQuaeque timere licet, pertimuisse pudet.\nFinge tamen, si vis, ingens consurgere bellum â€”\nEt mihi sunt vires, et mea tela nocent.\nNec minor est Asiae quam vestrae copia terrae;\nIlla viris dives, dives abundat equis.\nNec plus Atrides animi Menelaus habebit\nQuam Paris aut armis anteferendus erit.\nPaene puer caesis abducta armenta recepi,\nHostibus et causam nominis inde tuli;\nPaene puer iuvenes vario certamine vici,\nIn quibus Ilioneus Deiphobusque fuit;\nNeve putes, non me nisi comminus esse timendum,\nFigitur in iusso nostra sagitta loco.\nNum potes haec illi primae dare facta iuventae?\nInstruere Atriden num potes arte mea?\nOmnia si dederis, numquid dabis Hectora fratrem?\nUnus is innumeri militis instar erit!\nQuid valeam nescis, et te mea robora fallunt;\nIgnoras, cui sis nupta futura viro.\nAut igitur nullo belli repetere tumultu,\nAut cedent Marti Dorica castra meo.\nNec tamen indigner pro tanta sumere ferrum\nConiuge. certamen praemia magna movent.\nTu quoque, si de te totus contenderit orbis,\nNomen ab aeterna posteritate feres\nSpe modo non timida dis hinc egressa secundis;\nExige cum plena munera pacta fide.\nNunc oculos tua cum violarit epistula nostros,\nNon rescribendi gloria visa levis.\nAusus es hospitii temeratis advena sacris\nLegitimam nuptae sollicitare fidem!\nScilicet idcirco ventosa per aequora vectum\nExcepit portu Taenaris ora suo,\nNec tibi, diversa quamvis e gente venires,\nOppositas habuit regia nostra fores,\nEsset ut officii merces iniuria tanti!\nQui sic intrabas, hospes an hostis eras?\nNec dubito, quin haec, cum sit tam iusta, vocetur\nRustica iudicio nostra querela tuo.\nRustica sim sane, dum non oblita pudoris,\nDumque tenor vitae sit sine labe meae.\nSi non est ficto tristis mihi vultus in ore,\nNec sedeo duris torva superciliis,\nFama tamen clara est, et adhuc sine crimine vixi,\nEt laudem de me nullus adulter habet.\nQuo magis admiror, quae sit fiducia coepti,\nSpemque tori dederit quae tibi causa mei.\nAn, quia vim nobis Neptunius attulit heros,\nRapta semel videor bis quoque digna rapi?\nCrimen erat nostrum, si delenita fuissem;\nCum sim rapta, meum quid nisi nolle fuit?\nNon tamen e facto fructum tulit ille petitum;\nExcepto redii passa timore nihil.\nOscula luctanti tantummodo pauca protervus\nAbstulit; ulterius nil habet ille mei.\nQuae tua nequitia est, non his contenta fuisset â€”\nDi melius! similis non fuit ille tui.\nReddidit intactam, minuitque modestia crimen,\nEt iuvenem facti paenituisse patet;\nThesea paenituit, Paris ut succederet illi,\nNe quando nomen non sit in ore meum?\nNec tamen irascor — quis enim succenset amanti? —\nSi modo, quem praefers, non simulatur amor.\nHoc quoque enim dubito â€” non quod fiducia desit,\nAut mea sit facies non bene nota mihi;\nSed quia credulitas damno solet esse puellis,\nVerbaque dicuntur vestra carere fide.\nAt peccant aliae, matronaque rara pudica est.\nQuis prohibet raris nomen inesse meum?\nNam mea quod visa est tibi mater idonea, cuius\nExemplo flecti me quoque posse putes,\nMatris in admisso falsa sub imagine lusae\nError inest; pluma tectus adulter erat.\nNil ego, si peccem, possum nescisse, nec ullus\nError qui facti crimen obumbret erit.\nIlla bene erravit vitiumque auctore redemit.\nFelix in culpa quo Iove dicar ego?\nSed genus et proavos et regia nomina iactas.\nClara satis domus haec nobilitate sua est.\nIuppiter ut soceri proavus taceatur et omne\nTantalidae Pelopis Tyndareique decus,\nDat mihi Leda Iovem cygno decepta parentem,\nQuae falsam gremio credula fovit avem.\nI nunc et Phrygiae late primordia gentis\nCumque suo Priamum Laumedonte refer!\nQuos ego suspicio; sed qui tibi gloria magna est\nQuintus, is a nostro nomine primus erit.\nSceptra tuae quamvis rear esse potentia terrae,\nNon tamen haec illis esse minora puto.\nSi iam divitiis locus hic numeroque virorum\nVincitur, at certe barbara terra tua est.\nMunera tanta quidem promittit epistula dives\nUt possint ipsas illa movere deas;\nSed si iam vellem fines transire pudoris,\nTu melior culpae causa futurus eras.\nAut ego perpetuo famam sine labe tenebo,\nAut ego te potius quam tua dona sequar;\nUtque ea non sperno, sic acceptissima semper\nMunera sunt, auctor quae pretiosa facit.\nPlus multo est, quod amas, quod sum tibi causa laboris,\nQuod per tam longas spes tua venit aquas.\nIlla quoque, adposita quae nunc facis, inprobe, mensa,\nQuamvis experiar dissimulare, noto â€”\nCum modo me spectas oculis, lascive, protervis,\nQuos vix instantes lumina nostra ferunt,\nEt modo suspiras, modo pocula proxima nobis\nSumis, quaque bibi, tu quoque parte bibis.\nA, quotiens digitis, quotiens ego tecta notavi\nSigna supercilio paene loquente dari!\nEt saepe extimui ne vir meus illa videret,\nNon satis occultis erubuique notis!\nSaepe vel exiguo vel nullo murmure dixi:\n'Nil pudet hunc.' nec vox haec mea falsa fuit.\nOrbe quoque in mensae legi sub nomine nostro,\nQuod deducta mero littera fecit, amo.\nCredere me tamen hoc oculo renuente negavi â€”\nEi mihi, iam didici sic ego posse loqui!\nHis ego blanditiis, si peccatura fuissem,\nFlecterer; his poterant pectora nostra capi.\nEst quoque, confiteor, facies tibi rara, potestque\nVelle sub amplexus ire puella tuos;\nAltera vel potius felix sine crimine fiat,\nQuam cadat externo noster amore pudor.\nDisce modo exemplo formosis posse carere;\nEst virtus placitis abstinuisse bonis.\nQuam multos credis iuvenes optare quod optas,\nQui sapiant? oculos an Paris unus habes?\nNon tu plus cernis, sed plus temerarius audes:\nNec tibi plus cordis, sed nimis oris, adest.\nTunc ego te vellem celeri venisse carina,\nCum mea virginitas mille petita procis;\nSi te vidissem, primus de mille fuisses.\nIudicio veniam vir dabit ipse meo.\nAd possessa venis praeceptaque gaudia, serus;\nSpes tua lenta fuit; quod petis, alter habet.\nUt tamen optarim fieri tua Troica coniunx,\nInvitam sic me nec Menelaus habet.\nDesine molle, precor, verbis convellere pectus,\nNeve mihi, quam te dicis amare, noce;\nSed sine quam tribuit sortem fortuna tueri,\nNec spolium nostri turpe pudoris ave!\nAt Venus hoc pacta est, et in altae vallibus Idae\nTres tibi se nudas exhibuere deae,\nUnaque cum regnum, belli daret altera laudem,\n'Tyndaridis coniunx,' tertia dixit, 'eris!'\nCredere vix equidem caelestia corpora possum\nArbitrio formam supposuisse tuo,\nUtque sit hoc verum, certe pars altera ficta est,\nIudicii pretium qua data dicor ego.\nNon est tanta mihi fiducia corporis, ut me\nMaxima teste dea dona fuisse putem.\nContenta est oculis hominum mea forma probari;\nLaudatrix Venus est invidiosa mihi.\nSed nihil infirmo; faveo quoque laudibus istis â€”\nNam, mens, vox quare, quod cupit esse, neget?\nNec tu succense, nimium mihi creditus aegre;\nTarda solet magnis rebus inesse fides.\nPrima mea est igitur Veneri placuisse voluptas;\nProxima, me visam praemia summa tibi,\nNec te Palladios nec te Iunonis honores\nAuditis Helenae praeposuisse bonis.\nErgo ego sum virtus, ego sum tibi nobile regnum!\nFerrea sim, si non hoc ego pectus amem.\nFerrea, crede mihi, non sum; sed amare repugno\nIllum, quem fieri vix puto posse meum.\nQuid bibulum curvo proscindere litus aratro,\nSpemque sequi coner quam locus ipse negat?\nSum rudis ad Veneris furtum, nullaque fidelem â€”\nDi mihi sunt testes â€” lusimus arte virum.\nNunc quoque, quod tacito mando mea verba libello,\nFungitur officio littera nostra novo.\nFelices, quibus usus adest! ego nescia rerum\nDifficilem culpae suspicor esse viam.\nIpse malo metus est; iam nunc confundor, et omnes\nIn nostris oculos vultibus esse reor.\nNec reor hoc falso; sensi mala murmura vulgi,\nEt quasdam voces rettulit Aethra mihi.\nAt tu dissimula, nisi si desistere mavis!\nSed cur desistas? dissimulare potes.\nLude, sed occulte! maior, non maxima, nobis\nEst data libertas, quod Menelaus abest.\nIlle quidem procul est, ita re cogente, profectus;\nMagna fuit subitae iustaque causa viae â€”\nAut mihi sic visum est. ego, cum dubitaret an iret,\n'Quam primum,' dixi, 'fac rediturus eas!'\nOmine laetatus dedit oscula, 'res' que 'domusque\nEt tibi sit curae Troicus hospes,' ait.\nVix tenui risum, quem dum conpescere luctor,\nNil illi potui dicere praeter 'erit.'\nVela quidem Creten ventis dedit ille secundis;\nSed tu non ideo cuncta licere puta!\nSic meus hinc vir abest ut me custodiat absens â€”\nAn nescis longas regibus esse manus?\nForma quoque est oneri; nam quo constantius ore\nLaudamur vestro, iustius ille timet.\nQuae iuvat, ut nunc est, eadem mihi gloria damno est,\nEt melius famae verba dedisse fuit.\nNec, quod abest hic me tecum, mirare, relicta;\nMoribus et vitae credidit ille meae.\nDe facie metuit, vitae confidit, et illum\nSecurum probitas, forma timere facit.\nTempora ne pereant ultro data praecipis, utque\nSimplicis utamur commoditate viri.\nEt libet et timeo, nec adhuc exacta voluntas\nEst satis; in dubio pectora nostra labant.\nEt vir abest nobis, et tu sine coniuge dormis,\nInque vicem tua me, te mea forma capit;\nEt longae noctes, et iam sermone coimus,\nEt tu, me miseram! blandus, et una domus.\nEt peream, si non invitant omnia culpam;\nNescio quo tardor sed tamen ipsa metu!\nQuod male persuades, utinam bene cogere posses!\nVi mea rusticitas excutienda fuit.\nUtilis interdum est ipsis iniuria passis.\nSic certe felix esse coacta forem.\nDum novus est, potius coepto pugnemus amori!\nFlamma recens parva sparsa residit aqua.\nCertus in hospitibus non est amor; errat, ut ipsi,\nCumque nihil speres firmius esse, fugit.\nHypsipyle testis, testis Minoia virgo est,\nIn non exhibitis utraque lusa toris.\nTu quoque dilectam multos, infide, per annos\nDiceris Oenonen destituisse tuam.\nNec tamen ipse negas; et nobis omnia de te\nQuaerere, si nescis, maxima cura fuit.\nAdde, quod, ut cupias constans in amore manere,\nNon potes. expediunt iam tua vela Phryges;\nDum loqueris mecum, dum nox sperata paratur,\nQui ferat in patriam, iam tibi ventus erit.\nCursibus in mediis novitatis plena relinques\nGaudia; cum ventis noster abibit amor.\nAn sequar, ut suades, laudataque Pergama visam\nPronurus et magni Laumedontis ero?\nNon ita contemno volucris praeconia famae,\nUt probris terras inpleat illa meis.\nQuid de me poterit Sparte, quid Achaia tota,\nQuid gentes Asiae, quid tua Troia loqui?\nQuid Priamus de me, Priami quid sentiet uxor,\nTotque tui fratres Dardanidesque nurus?\nTu quoque, qui poteris fore me sperare fidelem,\nEt non exemplis anxius esse tuis?\nQuicumque Iliacos intraverit advena portus,\nIs tibi solliciti causa timoris erit.\nIpse mihi quotiens iratus 'adultera!' dices,\nOblitus nostro crimen inesse tuum!\nDelicti fies idem reprehensor et auctor.\nTerra, precor, vultus obruat ante meos!\nAt fruar Iliacis opibus cultuque beato,\nDonaque promissis uberiora feram;\nPurpura nempe mihi pretiosaque texta dabuntur,\nCongestoque auri pondere dives ero!\nDa veniam fassae â€” non sunt tua munera tanti;\nNescio quo tellus me tenet ista modo.\nQuis mihi, si laedar, Phrygiis succurret in oris?\nUnde petam fratres, unde parentis opem?\nOmnia Medeae fallax promisit Iason â€”\nPulsa est Aesonia num minus illa domo?\nNon erat Aeetes, ad quem despecta rediret,\nNon Idyia parens Chalciopeve soror.\nTale nihil timeo â€” sed nec Medea timebat!\nFallitur augurio spes bona saepe suo.\nOmnibus invenies, quae nunc iactantur in alto,\nNavibus a portu lene fuisse fretum.\nFax quoque me terret, quam se peperisse cruentam\nAnte diem partus est tua visa parens;\nEt vatum timeo monitus, quos igne Pelasgo\nIlion arsurum praemonuisse ferunt.\nUtque favet Cytherea tibi, quia vicit habetque\nParta per arbitrium bina tropaea tuum,\nSic illas vereor, quae, si tua gloria vera est,\nIudice te causam non tenuere duae;\nNec dubito, quin, te si prosequar, arma parentur.\nIbit per gladios, ei mihi! noster amor.\nAn fera Centauris indicere bella coegit\nAtracis Haemonios Hippodamia viros â€”\nTu fore tam iusta lentum Menelaon in ira\nEt geminos fratres Tyndareumque putas?\nQuod bene te iactes et fortia facta loquaris,\nA verbis facies dissidet ista tuis.\nApta magis Veneri, quam sunt tua corpora Marti.\nBella gerant fortes, tu, Pari, semper ama!\nHectora, quem laudas, pro te pugnare iubeto;\nMilitia est operis altera digna tuis.\nHis ego, si saperem pauloque audacior essem,\nUterer; utetur, siqua puella sapit â€”\nAut ego deposito sapiam fortasse pudore\nEt dabo cunctatas tempore victa manus.\nQuod petis, ut furtim praesentes ista loquamur,\nScimus, quid captes conloquiumque voces;\nSed nimium properas, et adhuc tua messis in herba est.\nEt mora sit voto forsan amica tuo.\nHactenus; arcanum furtivae conscia mentis\nLittera iam lasso pollice sistat opus.\nCetera per socias Clymenen Aethramque loquamur,\nQuae mihi sunt comites consiliumque duae.\nMittit Abydenus, quam mallet ferre, salutem,\nSi cadat unda maris, Sesti puella, tibi.\nSi mihi di faciles, si sunt in amore secundi,\nInvitis oculis haec mea verba leges.\nSed non sunt faciles; nam cur mea vota morantur\nCurrere me nota nec patiuntur aqua?\nIpsa vides caelum pice nigrius et freta ventis\nTurbida perque cavas vix adeunda rates.\nUnus, et hic audax, a quo tibi littera nostra\nRedditur, e portu navita movit iter;\nAdscensurus eram, nisi quod, cum vincula prorae\nSolveret, in speculis omnis Abydos erat.\nNon poteram celare meos, velut ante, parentes,\nQuemque tegi volumus, non latuisset amor.\nProtinus haec scribens, 'felix, i, littera!' dixi,\n'Iam tibi formosam porriget illa manum.\nForsitan admotis etiam tangere labellis,\nRumpere dum niveo vincula dente volet.'\nTalibus exiguo dictis mihi murmure verbis,\nCetera cum charta dextra locuta mea est.\nAt quanto mallem, quam scriberet, illa nataret,\nMeque per adsuetas sedula ferret aquas!\nAptior illa quidem placido dare verbera ponto;\nEst tamen et sensus apta ministra mei.\nSeptima nox agitur, spatium mihi longius anno,\nSollicitum raucis ut mare fervet aquis.\nHis ego si vidi mulcentem pectora somnum\nNoctibus, insani sit mora longa freti!\nRupe sedens aliqua specto tua litora tristis\nEt, quo non possum corpore, mente feror.\nLumina quin etiam summa vigilantia turre\nAut videt aut acies nostra videre putat.\nTer mihi deposita est in sicca vestis harena;\nTer grave temptavi carpere nudus iter â€”\nObstitit inceptis tumidum iuvenalibus aequor,\nMersit et adversis ora natantis aquis.\nAt tu, de rapidis inmansuetissime ventis,\nQuid mecum certa proelia mente geris?\nIn me, si nescis, Borea, non aequora, saevis!\nQuid faceres, esset ni tibi notus amor?\nTam gelidus quod sis, num te tamen, inprobe, quondam\nIgnibus Actaeis incaluisse negas?\nGaudia rapturo siquis tibi claudere vellet\nAerios aditus, quo paterere modo?\nParce, precor, facilemque move moderatius auram â€”\nImperet Hippotades sic tibi triste nihil!\nVana peto; precibusque meis obmurmurat ipse\nQuasque quatit, nulla parte coercet aquas.\nNunc daret audaces utinam mihi Daedalus alas â€”\nIcarium quamvis hinc prope litus abest!\nQuidquid erit, patiar, liceat modo corpus in auras\nTollere, quod dubia saepe pependit aqua.\nInterea, dum cuncta negant ventique fretumque,\nMente agito furti tempora prima mei.\nNox erat incipiens — namque est meminisse voluptas —\nCum foribus patriis egrediebar amans.\nNec mora, deposito pariter cum veste timore\nIactabam liquido bracchia lenta mari.\nLuna fere tremulum praebebat lumen eunti\nUt comes in nostras officiosa vias.\nHanc ego suspiciens, 'faveas, dea candida,' dixi,\n'Et subeant animo Latmia saxa tuo!\nNon sinit Endymion te pectoris esse severi.\nFlecte, precor, vultus ad mea furta tuos!\nTu dea mortalem caelo delapsa petebas;\nVera loqui liceat! â€” quam sequor ipsa dea est.\nNeu referam mores caelesti pectore dignos,\nForma nisi in veras non cadit illa deas.\nA Veneris facie non est prior ulla tuaque;\nNeve meis credas vocibus, ipsa vide!\nQuantum, cum fulges radiis argentea puris,\nConcedunt flammis sidera cuncta tuis,\nTanto formosis formosior omnibus illa est.\nSi dubitas, caecum, Cynthia, lumen habes.'\nHaec ego, vel certe non his diversa, locutus\nPer mihi cedentes sponte ferebar aquas.\nUnda repercussae radiabat imagine lunae,\nEt nitor in tacita nocte diurnus erat;\nNullaque vox usquam, nullum veniebat ad aures\nPraeter dimotae corpore murmur aquae.\nAlcyones solae, memores Ceycis amati,\nNescio quid visae sunt mihi dulce queri.\nIamque fatigatis umero sub utroque lacertis\nFortiter in summas erigor altus aquas.\nUt procul aspexi lumen, 'meus ignis in illo est:\nIlla meum,' dixi, 'litora lumen habent!'\nEt subito lassis vires rediere lacertis,\nVisaque, quam fuerat, mollior unda mihi.\nFrigora ne possim gelidi sentire profundi,\nQui calet in cupido pectore, praestat amor.\nQuo magis accedo propioraque litora fiunt,\nQuoque minus restat, plus libet ire mihi.\nCum vero possum cerni quoque, protinus addis\nSpectatrix animos, ut valeamque facis.\nNunc etiam nando dominae placuisse laboro,\nAtque oculis iacto bracchia nostra tuis.\nTe tua vix prohibet nutrix descendere in altum â€”\nHoc quoque enim vidi, nec mihi verba dabam.\nNec tamen effecit, quamvis retinebat euntem,\nNe fieret prima pes tuus udus aqua.\nExcipis amplexu feliciaque oscula iungis â€”\nOscula, di magni, trans mare digna peti! â€”\nEque tuis demptos umeris mihi tradis amictus,\nEt madidam siccas aequoris imbre comam.\nCetera nox et nos et turris conscia novit,\nQuodque mihi lumen per vada monstrat iter.\nNon magis illius numerari gaudia noctis\nHellespontiaci quam maris alga potest;\nQuo brevius spatium nobis ad furta dabatur,\nHoc magis est cautum, ne foret illud iners.\nIamque fugatura Tithoni coniuge noctem\nPraevius Aurorae Lucifer ortus erat;\nOscula congerimus properata sine ordine raptim\nEt querimur parvas noctibus esse moras.\nAtque ita cunctatus monitu nutricis amaro\nFrigida deserta litora turre peto.\nDigredimur flentes, repetoque ego virginis aequor\nRespiciens dominam, dum licet, usque meam.\nSiqua fides vero est, veniens hinc esse natator,\nCum redeo, videor naufragus esse mihi.\nHoc quoque, si credes: ad te via prona videtur;\nA te cum redeo, clivus inertis aquae.\nInvitus repeto patriam â€” quis credere possit?\nInvitus certe nunc moror urbe mea.\nEi mihi! cur animis iuncti secernimur undis,\nUnaque mens, tellus non habet una duos?\nVel tua me Sestos, vel te mea sumat Abydos;\nTam tua terra mihi, quam tibi nostra placet.\nCur ego confundor, quotiens confunditur aequor?\nCur mihi, causa levis, ventus obesse potest?\nIam nostros curvi norunt delphines amores,\nIgnotum nec me piscibus esse reor.\nIam patet attritus solitarum limes aquarum,\nNon aliter multa quam via pressa rota.\nQuod mihi non esset nisi sic iter, ante querebar;\nAt nunc per ventos hoc quoque deesse queror.\nFluctibus inmodicis Athamantidos aequora canent,\nVixque manet portu tuta carina suo;\nHoc mare, cum primum de virgine nomina mersa,\nQuae tenet, est nanctum, tale fuisse puto.\nEst satis amissa locus hic infamis ab Helle,\nUtque mihi parcat, nomine crimen habet.\nInvideo Phrixo, quem per freta tristia tutum\nAurea lanigero vellere vexit ovis;\nNec tamen officium pecoris navisve requiro,\nDummodo, quas findam corpore, dentur aquae.\nParte egeo nulla; fiat modo copia nandi,\nIdem navigium, navita, vector ero!\nNec sequor aut Helicen, aut, qua Tyros utitur, Arcton;\nPublica non curat sidera noster amor.\nAndromedan alius spectet claramque Coronam,\nQuaeque micat gelido Parrhasis Ursa polo;\nAt mihi, quod Perseus et cum Iove Liber amarunt,\nIndicium dubiae non placet esse viae.\nEst aliud lumen, multo mihi certius istis,\nNon errat tenebris quo duce noster amor;\nHoc ego dum spectem, Colchos et in ultima Ponti,\nQuaque viam fecit Thessala pinus, eam,\nEt iuvenem possim superare Palaemona nando\nMorsaque quem subito reddidit herba deum.\nSaepe per adsiduos languent mea bracchia motus,\nVixque per inmensas fessa trahuntur aquas.\nHis ego cum dixi: 'pretium non vile laboris,\nIam dominae vobis colla tenenda dabo,'\nProtinus illa valent, atque ad sua praemia tendunt,\nUt celer Eleo carcere missus equus.\nIpse meos igitur servo, quibus uror, amores\nTeque, magis caelo digna puella, sequor.\nDigna quidem caelo es â€” sed adhuc tellure morare,\nAut dic, ad superos et mihi qua sit iter!\nHic es, et exigue misero contingis amanti,\nCumque mea fiunt turbida mente freta.\nQuid mihi, quod lato non separor aequore, prodest?\nNum minus haec nobis tam brevis obstat aqua?\nAn malim, dubito, toto procul orbe remotus\nCum domina longe spem quoque habere meam.\nQuo propius nunc es, flamma propiore calesco,\nEt res non semper, spes mihi semper adest.\nPaene manu quod amo, tanta est vicinia, tango;\nSaepe sed, heu, lacrimas hoc mihi 'paene' movet!\nVelle quid est aliud fugientia prendere poma\nSpemque suo refugi fluminis ore sequi?\nErgo ego te numquam, nisi cum volet unda, tenebo,\nEt me felicem nulla videbit hiemps,\nCumque minus firmum nil sit quam ventus et unda,\nIn ventis et aqua spes mea semper erit?\nAestus adhuc tamen est. quid, cum mihi laeserit aequor\nPlias et Arctophylax Oleniumque pecus?\nAut ego non novi, quam sim temerarius, aut me\nIn freta non cautus tum quoque mittet amor;\nNeve putes id me, quod abest, promittere, tempus,\nPignora polliciti non tibi tarda dabo.\nSit tumidum paucis etiamnunc noctibus aequor,\nIre per invitas experiemur aquas;\nAut mihi continget felix audacia salvo,\nAut mors solliciti finis amoris erit!\nOptabo tamen ut partis expellar in illas,\nEt teneant portus naufraga membra tuos;\nFlebis enim tactuque meum dignabere corpus\nEt 'mortis,' dices, 'huic ego causa fui!'\nScilicet interitus offenderis omine nostri,\nLitteraque invisa est hac mea parte tibi.\nDesino â€” parce queri! sed uti mare finiat iram,\nAccedant, quaeso, fac tua vota meis.\nPace brevi nobis opus est, dum transferor isto;\nCum tua contigero litora, perstet hiemps!\nIstic est aptum nostrae navale carinae,\nEt melius nulla stat mea puppis aqua.\nIllic me claudat Boreas, ubi dulce morari est!\nTunc piger ad nandum, tunc ego cautus ero,\nNec faciam surdis convicia fluctibus ulla,\nTriste nataturo nec querar esse fretum.\nMe pariter venti teneant tenerique lacerti,\nPer causas istic inpediarque duas!\nCum patietur hiemps, remis ego corporis utar;\nLumen in adspectu tu modo semper habe!\nInterea pro me pernoctet epistula tecum,\nQuam precor ut minima prosequar ipse mora!\nQuam mihi misisti verbis, Leandre, salutem\nUt possim missam rebus habere, veni!\nLonga mora est nobis omnis, quae gaudia differt.\nDa veniam fassae; non patienter amo!\nUrimur igne pari, sed sum tibi viribus inpar:\nFortius ingenium suspicor esse viris.\nUt corpus, teneris ita mens infirma puellis â€”\nDeficiam, parvi temporis adde moram!\nVos modo venando, modo rus geniale colendo\nPonitis in varia tempora longa mora.\nAut fora vos retinent aut unctae dona palaestrae,\nFlectitis aut freno colla sequacis equi;\nNunc volucrem laqueo, nunc piscem ducitis hamo;\nDiluitur posito serior hora mero.\nHis mihi summotae, vel si minus acriter urar,\nQuod faciam, superest praeter amare nihil.\nQuod superest facio, teque, o mea sola voluptas,\nPlus quoque, quam reddi quod mihi possit, amo!\nAut ego cum cana de te nutrice susurro,\nQuaeque tuum, miror, causa moretur iter;\nAut mare prospiciens odioso concita vento\nCorripio verbis aequora paene tuis;\nAut, ubi saevitiae paulum gravis unda remisit,\nPosse quidem, sed te nolle venire, queror;\nDumque queror lacrimae per amantia lumina manant,\nPollice quas tremulo conscia siccat anus.\nSaepe tui specto si sint in litore passus,\nInpositas tamquam servet harena notas;\nUtque rogem de te et scribam tibi, siquis Abydo\nVenerit, aut, quaero, siquis Abydon eat.\nQuid referam, quotiens dem vestibus oscula, quas tu\nHellespontiaca ponis iturus aqua?\nSic ubi lux acta est et noctis amicior hora\nExhibuit pulso sidera clara die,\nProtinus in summo vigilantia lumina tecto\nPonimus, adsuetae signa notamque viae,\nTortaque versato ducentes stamina fuso\nFeminea tardas fallimus arte moras.\nQuid loquar interea tam longo tempore, quaeris?\nNil nisi Leandri nomen in ore meo est.\n'Iamne putas exisse domo mea gaudia, nutrix,\nAn vigilant omnes, et timet ille suos?\nIamne suas umeris illum deponere vestes,\nPallade iam pingui tinguere membra putas?'\nAdnuit illa fere; non nostra quod oscula curet,\nSed movet obrepens somnus anile caput.\nPostque morae minimum 'iam certe navigat,' inquam,\n'Lentaque dimotis bracchia iactat aquis.'\nPaucaque cum tacta perfeci stamina terra,\nAn medio possis, quaerimus, esse freto.\nEt modo prospicimus, timida modo voce precamur,\nUt tibi det faciles utilis aura vias;\nAuribus incertas voces captamus, et omnem\nAdventus strepitum credimus esse tui.\nSic ubi deceptae pars est mihi maxima noctis\nActa, subit furtim lumina fessa sopor.\nForsitan invitus mecum tamen, inprobe, dormis,\nEt, quamquam non vis ipse venire, venis.\nNam modo te videor prope iam spectare natantem,\nBracchia nunc umeris umida ferre meis,\nNunc dare, quae soleo, madidis velamina membris,\nPectora nunc nostro iuncta fovere sinu\nMultaque praeterea linguae reticenda modestae,\nQuae fecisse iuvat, facta referre pudet.\nMe miseram! brevis est haec et non vera voluptas;\nNam tu cum somno semper abire soles.\nFirmius, o, cupidi tandem coeamus amantes,\nNec careant vera gaudia nostra fide!\nCur ego tot viduas exegi frigida noctes?\nCur totiens a me, lente morator, abes?\nEst mare, confiteor, non nunc tractabile nanti;\nNocte sed hesterna lenior aura fuit.\nCur ea praeterita est? cur non ventura timebas?\nTam bona cur periit, nec tibi rapta via est?\nProtinus ut similis detur tibi copia cursus,\nHoc melior certe, quo prior, illa fuit.\nAt cito mutata est pacati forma profundi.\nTempore, cum properas, saepe minore venis.\nHic, puto, deprensus nil, quod querereris, haberes,\nMeque tibi amplexo nulla noceret hiemps.\nCerte ego tum ventos audirem laeta sonantis,\nEt numquam placidas esse precarer aquas.\nQuid tamen evenit, cur sis metuentior undae\nContemptumque prius nunc vereare fretum?\nNam memini, cum te saevum veniente minaxque\nNon minus, aut multo non minus, aequor erat;\nCum tibi clamabam: 'sic tu temerarius esto,\nNe miserae virtus sit tua flenda mihi!'\nUnde novus timor hic, quoque illa audacia fugit?\nMagnus ubi est spretis ille natator aquis?\nSis tamen hoc potius, quam quod prius esse solebas,\nEt facias placidum per mare tutus iter â€”\nDummodo sis idem, dum sic, ut scribis, amemur,\nFlammaque non fiat frigidus illa cinis.\nNon ego tam ventos timeo mea vota morantes,\nQuam similis vento ne tuus erret amor,\nNe non sim tanti, superentque pericula causam,\nEt videar merces esse labore minor.\nInterdum metuo, patria ne laedar et inpar\nDicar Abydeno Thressa puella toro.\nFerre tamen possum patientius omnia, quam si\nOtia nescio qua paelice captus agis,\nIn tua si veniunt alieni colla lacerti,\nFitque novus nostri finis amoris amor.\nA, potius peream, quam crimine vulnerer isto,\nFataque sint culpa nostra priora tua!\nNec, quia venturi dederis mihi signa doloris,\nHaec loquor aut fama sollicitata nova.\nOmnia sed vereor â€” quis enim securus amavit?\nCogit et absentes plura timere locus.\nFelices illas, sua quas praesentia nosse\nCrimina vera iubet, falsa timere vetat!\nNos tam vana movet, quam facta iniuria fallit,\nIncitat et morsus error uterque pares.\nO utinam venias, aut ut ventusve paterve\nCausaque sit certe femina nulla morae!\nQuodsi quam sciero, moriar, mihi crede, dolendo;\nIamdudum pecca, si mea fata petis!\nSed neque peccabis, frustraque ego terreor istis,\nQuoque minus venias, invida pugnat hiemps.\nMe miseram! quanto planguntur litora fluctu,\nEt latet obscura condita nube dies!\nForsitan ad pontum mater pia venerit Helles,\nMersaque roratis nata fleatur aquis â€”\nAn mare ab inviso privignae nomine dictum\nVexat in aequoream versa noverca deam?\nNon favet, ut nunc est, teneris locus iste puellis;\nHac Helle periit, hac ego laedor aqua.\nAt tibi flammarum memori, Neptune, tuarum\nNullus erat ventis inpediendus amor â€”\nSi neque Amymone nec, laudatissima forma,\nCriminis est Tyro fabula vana tui,\nLucidaque Alcyone Calyceque Hecataeone nata,\nEt nondum nexis angue Medusa comis,\nFlavaque Laudice caeloque recepta Celaeno,\nEt quarum memini nomina lecta mihi.\nHas certe pluresque canunt, Neptune, poetae\nMolle latus lateri conposuisse tuo.\nCur igitur, totiens vires expertus amoris,\nAdsuetum nobis turbine claudis iter?\nParce, ferox, latoque mari tua proelia misce!\nSeducit terras haec brevis unda duas.\nTe decet aut magnas magnum iactare carinas,\nAut etiam totis classibus esse trucem;\nTurpe deo pelagi iuvenem terrere natantem,\nGloriaque est stagno quolibet ista minor.\nNobilis ille quidem est et clarus origine, sed non\nA tibi suspecto ducit Ulixe genus.\nDa veniam servaque duos! natat ille, sed isdem\nCorpus Leandri, spes mea pendet aquis.\nSternuit en lumen! — posito nam scribimus illo —\nSternuit et nobis prospera signa dedit.\nEcce, merum nutrix faustos instillat in ignes,\n'Cras' que 'erimus plures,' inquit, et ipsa bibit.\nEffice nos plures, evicta per aequora lapsus,\nO penitus toto corde recepte mihi!\nIn tua castra redi, socii desertor amoris;\nPonuntur medio cur mea membra toro?\nQuod timeas, non est! auso Venus ipsa favebit,\nSternet et aequoreas aequore nata vias.\nIre libet medias ipsi mihi saepe per undas,\nSed solet hoc maribus tutius esse fretum.\nNam cur hac vectis Phrixo Phrixique sorore\nSola dedit vastis femina nomen aquis?\nForsitan ad reditum metuas ne tempora desint,\nAut gemini nequeas ferre laboris onus.\nAt nos diversi medium coeamus in aequor\nObviaque in summis oscula demus aquis,\nAtque ita quisque suas iterum redeamus ad urbes;\nExiguum, sed plus quam nihil illud erit!\nVel pudor hic utinam, qui nos clam cogit amare,\nVel timidus famae cedere vellet amor!\nNunc, male res iunctae, calor et reverentia pugnant.\nQuid sequar, in dubio est; haec decet, ille iuvat.\nUt semel intravit Colchos Pagasaeus Iason,\nInpositam celeri Phasida puppe tulit;\nUt semel Idaeus Lacedaemona venit adulter,\nCum praeda rediit protinus ille sua.\nTu quam saepe petis, quod amas, tam saepe relinquis,\nEt quotiens grave sit puppibus ire, natas.\nSic tamen, o iuvenis tumidarum victor aquarum,\nSic facito spernas, ut vereare, fretum!\nArte laboratae merguntur ab aequore naves;\nTu tua plus remis bracchia posse putas?\nQuod cupis, hoc nautae metuunt, Leandre, natare;\nExitus hic fractis puppibus esse solet.\nMe miseram! cupio non persuadere, quod hortor,\nSisque, precor, monitis fortior ipse meis â€”\nDummodo pervenias excussaque saepe per undas\nInicias umeris bracchia lassa meis!\nSed mihi, caeruleas quotiens obvertor ad undas,\nNescio quo pavidum frigore pectus hebet.\nNec minus hesternae confundor imagine noctis,\nQuamvis est sacris illa piata meis.\nNamque sub aurora, iam dormitante lucerna,\nSomnia quo cerni tempore vera solent,\nStamina de digitis cecidere sopore remissis,\nCollaque pulvino nostra ferenda dedi.\nHic ego ventosas nantem delphina per undas\nCernere non dubia sum mihi visa fide,\nQuem postquam bibulis inlisit fluctus harenis,\nUnda simul miserum vitaque deseruit.\nQuidquid id est, timeo; nec tu mea somnia ride\nNec nisi tranquillo bracchia crede mari!\nSi tibi non parcis, dilectae parce puellae,\nQuae numquam nisi te sospite sospes ero!\nSpes tamen est fractis vicinae pacis in undis;\nTu placidas toto pectore finde vias!\nInterea nanti, quoniam freta pervia non sunt,\nLeniat invisas littera missa moras.\nAccipe, Cydippe, despecti nomen Aconti,\nIllius, in pomo qui tibi verba dedit.\nPone metum! nihil hic iterum iurabis amanti;\nPromissam satis est te semel esse mihi.\nPerlege! discedat sic corpore languor ab isto,\nQuod meus est ulla parte dolere dolor!\nQuid pudor ante subit? nam, sicut in aede Dianae,\nSuspicor ingenuas erubuisse genas.\nConiugium pactamque fidem, non crimina posco;\nDebitus ut coniunx, non ut adulter amo.\nVerba licet repetas, quae demptus ab arbore fetus\nPertulit ad castas me iaciente manus;\nInvenies illic, id te spondere, quod opto\nTe potius, virgo, quam meminisse deam.\nNunc quoque avemus idem, sed idem tamen acrius illud;\nAdsumpsit vires auctaque flamma mora est,\nQuique fuit numquam parvus, nunc tempore longo\nEt spe, quam dederas tu mihi, crevit amor.\nSpem mihi tu dederas, meus hic tibi credidit ardor.\nNon potes hoc factum teste negare dea.\nAdfuit et, praesens ut erat, tua verba notavit\nEt visa est mota dicta tulisse coma.\nDeceptam dicas nostra te fraude licebit,\nDum fraudis nostrae causa feratur amor.\nFraus mea quid petiit, nisi uti tibi iungerer, unum?\nId te, quod quereris, conciliare potest.\nNon ego natura nec sum tam callidus usu;\nSollertem tu me, crede, puella, facis.\nTe mihi conpositis — siquid tamen egimus — a me\nAdstrinxit verbis ingeniosus Amor.\nDictatis ab eo feci sponsalia verbis,\nConsultoque fui iuris Amore vafer.\nSit fraus huic facto nomen, dicarque dolosus,\nSi tamen est, quod ames, velle tenere dolus!\nEn, iterum scribo mittoque rogantia verba!\nAltera fraus haec est, quodque queraris habes.\nSi noceo, quod amo, fateor, sine fine nocebo,\nTeque, peti caveas tu licet, usque petam.\nPer gladios alii placitas rapuere puellas;\nScripta mihi caute littera crimen erit?\nDi faciant, possim plures inponere nodos,\nUt tua sit nulla libera parte fides!\nMille doli restant â€” clivo sudamus in imo;\nArdor inexpertum nil sinet esse meus.\nSit dubium, possisne capi; captabere certe.\nExitus in dis est, sed capiere tamen.\nUt partem effugias, non omnia retia falles,\nQuae tibi, quam credis, plura tetendit Amor.\nSi non proficient artes, veniemus ad arma,\nInque tui cupido rapta ferere sinu.\nNon sum, qui soleam Paridis reprehendere factum,\nNec quemquam, qui vir, posset ut esse, fuit.\nNos quoque â€” sed taceo! mors huius poena rapinae\nUt sit, erit, quam te non habuisse, minor.\nAut esses formosa minus, peterere modeste;\nAudaces facie cogimur esse tua.\nTu facis hoc oculique tui, quibus ignea cedunt\nSidera, qui flammae causa fuere meae;\nHoc faciunt flavi crines et eburnea cervix,\nQuaeque, precor, veniant in mea colla manus,\nEt decor et vultus sine rusticitate pudentes,\nEt, Thetidis qualis vix rear esse, pedes.\nCetera si possem laudare, beatior essem,\nNec dubito, totum quin sibi par sit opus.\nHac ego conpulsus, non est mirabile, forma\nSi pignus volui vocis habere tuae.\nDenique, dum captam tu te cogare fateri,\nInsidiis esto capta puella meis.\nInvidiam patiar; passo sua praemia dentur.\nCur suus a tanto crimine fructus abest?\nHesionen Telamon, Briseida cepit Achilles;\nUtraque victorem nempe secuta virum.\nQuamlibet accuses et sis irata licebit,\nIrata liceat dum mihi posse frui.\nIdem, qui facimus, factam tenuabimus iram,\nCopia placandi sit modo parva tui.\nAnte tuos liceat flentem consistere vultus\nEt liceat lacrimis addere verba suis,\nUtque solent famuli, cum verbera saeva verentur,\nTendere submissas ad tua crura manus!\nIgnoras tua iura; voca! cur arguor absens?\nIamdudum dominae more venire iube.\nIpsa meos scindas licet imperiosa capillos,\nOraque sint digitis livida nostra tuis.\nOmnia perpetiar; tantum fortasse timebo,\nCorpore laedatur ne manus ista meo.\nSed neque conpedibus nec me conpesce catenis â€”\nServabor firmo vinctus amore tui!\nCum bene se quantumque voles satiaverit ira,\nIpsa tibi dices: 'quam patienter amat!'\nIpsa tibi dices, ubi videris omnia ferri:\n'Tam bene qui servit, serviat iste mihi!'\nNunc reus infelix absens agor, et mea, cum sit\nOptima, non ullo causa tuente perit.\nHoc quoque â€” quantumvis sit scriptum iniuria nostrum,\nQuod de me solo, nempe, queraris, habes.\nNon meruit falli mecum quoque Delia; si non\nVis mihi promissum reddere, redde deae.\nAdfuit et vidit, cum tu decepta rubebas,\nEt vocem memori condidit aure tuam.\nOmina re careant! nihil est violentius illa,\nCum sua, quod nolim, numina laesa videt.\nTestis erit Calydonis aper, sic saevus, ut illo\nSit magis in natum saeva reperta parens.\nTestis et Actaeon, quondam fera creditus illis,\nIpse dedit leto cum quibus ante feras;\nQuaeque superba parens saxo per corpus oborto\nNunc quoque Mygdonia flebilis adstat humo.\nEi mihi! Cydippe, timeo tibi dicere verum,\nNe videar causa falsa monere mea;\nDicendum tamen est. hoc est, mihi crede, quod aegra\nIpso nubendi tempore saepe iaces.\nConsulit ipsa tibi, neu sis periura, laborat,\nEt salvam salva te cupit esse fide.\nInde fit ut, quotiens existere perfida temptas,\nPeccatum totiens corrigat illa tuum.\nParce movere feros animosae virginis arcus;\nMitis adhuc fieri, si patiare, potest.\nParce, precor, teneros corrumpere febribus artus;\nServetur facies ista fruenda mihi.\nServentur vultus ad nostra incendia nati,\nQuique subest niveo lenis in ore rubor.\nHostibus et siquis, ne fias nostra, repugnat,\nSic sit ut invalida te solet esse mihi!\nTorqueor ex aequo vel te nubente vel aegra\nDicere nec possum, quid minus ipse velim;\nMaceror interdum, quod sim tibi causa dolendi\nTeque mea laedi calliditate puto.\nIn caput ut nostrum dominae periuria quaeso\nEveniant; poena tuta sit illa mea!\nNe tamen ignorem, quid agas, ad limina crebro\nAnxius huc illuc dissimulanter eo;\nSubsequor ancillam furtim famulumque, requirens\nProfuerint somni quid tibi quidve cibi.\nMe miserum, quod non medicorum iussa ministro,\nEffingoque manus, adsideoque toro!\nEt rursus miserum, quod me procul inde remoto,\nQuem minime vellem, forsitan alter adest!\nIlle manus istas effingit, et adsidet aegrae\nInvisus superis cum superisque mihi,\nDumque suo temptat salientem pollice venam,\nCandida per causam bracchia saepe tenet,\nContrectatque sinus, et forsitan oscula iungit.\nOfficio merces plenior ista suo est!\nQuis tibi permisit nostras praecerpere messes?\nAd saepem alterius quis tibi fecit iter?\nIste sinus meus est! mea turpiter oscula sumis!\nA mihi promisso corpore tolle manus!\nInprobe, tolle manus! quam tangis, nostra futura est;\nPostmodo si facies istud, adulter eris.\nElige de vacuis quam non sibi vindicet alter;\nSi nescis, dominum res habet ista suum.\nNec mihi credideris â€” recitetur formula pacti;\nNeu falsam dicas esse, fac ipsa legat!\nAlterius thalamo, tibi nos, tibi dicimus, exi!\nQuid facis hic? exi! non vacat iste torus!\nNam quod habes et tu gemini verba altera pacti,\nNon erit idcirco par tua causa meae.\nHaec mihi se pepigit, pater hanc tibi, primus ab illa;\nSed propior certe quam pater ipsa sibi est.\nPromisit pater hanc, haec se iuravit amanti;\nIlle homines, haec est testificata deam.\nHic metuit mendax, haec et periura vocari;\nAn dubitas, hic sit maior an ille metus?\nDenique, ut amborum conferre pericula possis,\nRespice ad eventus â€” haec cubat, ille valet.\nNos quoque dissimili certamina mente subimus;\nNec spes par nobis nec timor aequus adest.\nTu petis ex tuto; gravior mihi morte repulsa est,\nIdque ego iam, quod tu forsan amabis, amo.\nSi tibi iustitiae, si recti cura fuisset,\nCedere debueras ignibus ipse meis.\nNunc, quoniam ferus hic pro causa pugnat iniqua,\nAd quid, Cydippe, littera nostra redit?\nHic facit ut iaceas et sis suspecta Dianae;\nHunc tu, si sapias, limen adire vetes.\nHoc faciente subis tam saeva pericula vitae â€”\nAtque utinam pro te, qui movet illa, cadat!\nQuem si reppuleris, nec, quem dea damnat, amaris,\nTu tunc continuo, certe ego salvus ero.\nSiste metum, virgo! stabili potiere salute,\nFac modo polliciti conscia templa colas;\nNon bove mactato caelestia numina gaudent,\nSed, quae praestanda est et sine teste, fide.\nUt valeant aliae, ferrum patiuntur et ignes,\nFert aliis tristem sucus amarus opem.\nNil opus est istis; tantum periuria vita\nTeque simul serva meque datamque fidem!\nPraeteritae veniam dabit ignorantia culpae â€”\nExciderant animo foedera lecta tuo.\nAdmonita es modo voce mea cum casibus istis,\nQuos, quotiens temptas fallere, ferre soles.\nHis quoque vitatis in partu nempe rogabis,\nUt tibi luciferas adferat illa manus?\nAudiet et repetens quae sunt audita requiret,\nIste tibi de quo coniuge partus eat.\nPromittes votum â€” scit te promittere falso;\nIurabis â€” scit te fallere posse deos!\nNon agitur de me; cura maiore laboro.\nAnxia sunt causa pectora nostra tua.\nCur modo te dubiam pavidi flevere parentes,\nIgnaros culpae quos facis esse tuae?\nEt cur ignorent? matri licet omnia narres.\nNil tua, Cydippe, facta ruboris habent.\nOrdine fac referas ut sis mihi cognita primum\nSacra pharetratae dum facit ipsa deae;\nUt te conspecta subito, si forte notasti,\nRestiterim fixis in tua membra genis;\nEt, te dum nimium miror, nota certa furoris,\nDeciderint umero pallia lapsa meo;\nPostmodo nescio qua venisse volubile malum,\nVerba ferens doctis insidiosa notis,\nQuod quia sit lectum sancta praesente Diana,\nEsse tuam vinctam numine teste fidem\nNe tamen ignoret, scripti sententia quae sit,\nLecta tibi quondam nunc quoque verba refer.\n'Nube, precor,' dicet, 'cui te bona numina iungunt;\nQuem fore iurasti, sit gener ille mihi.\nQuisquis is est, placeat, quoniam placet ante Dianae!'\nTalis erit mater, si modo mater erit.\nSed tamen ut quaerat quis sim qualisque, videto.\nInveniet vobis consuluisse deam.\nInsula, Coryciis quondam celeberrima nymphis,\nCingitur Aegaeo, nomine Cea, mari.\nIlla mihi patria est; nec, si generosa probatis\nNomina, despectis arguor ortus avis.\nSunt et opes nobis, sunt et sine crimine mores;\nAmplius utque nihil, me tibi iungit Amor.\nAppeteres talem vel non iurata maritum;\nIuratae vel non talis habendus eram.\nHaec tibi me in somnis iaculatrix scribere Phoebe;\nHaec tibi me vigilem scribere iussit Amor;\nE quibus alterius mihi iam nocuere sagittae,\nAlterius noceant ne tibi tela, cave!\nIuncta salus nostra est â€” miserere meique tuique;\nQuid dubitas unam ferre duobus opem?\nQuod si contigerit, cum iam data signa sonabunt,\nTinctaque votivo sanguine Delos erit,\nAurea ponetur mali felicis imago,\nCausaque versiculis scripta duobus erit:\nEffigie pomi testatur Acontius huius\nQuae fuerint in eo scripta fuisse rata.\nLongior infirmum ne lasset epistula corpus\nClausaque consueto sit sibi fine: vale!\nLittera pervenit tua, quo consuevit, Aconti,\nEt paene est oculis insidiate meis.\nPertimui, scriptumque tuum sine murmure legi,\nIuraret ne quos inscia lingua deos.\nEt, puto, captasses iterum, nisi, ut ipse fateris,\nPromissam scires me satis esse semel.\nNec lectura fui, sed, si tibi dura fuissem,\nAucta foret saevae forsitan ira deae.\nOmnia cum faciam, cum dem pia tura Dianae,\nIlla tamen iusta plus tibi parte favet,\nUtque cupis credi, memori te vindicat ira;\nTalis in Hippolyto vix fuit illa suo.\nAt melius virgo favisset virginis annis,\nQuos vereor paucos ne velit esse mihi.\nLanguor enim causis non apparentibus haeret;\nAdiuvor et nulla fessa medentis ope.\nQuam tibi nunc gracilem vix haec rescribere quamque\nPallida vix cubito membra levare putas?\nNunc timor accedit, ne quis nisi conscia nutrix\nColloquii nobis sentiat esse vices.\nAnte fores sedet haec quid agamque rogantibus intus,\nUt possim tuto scribere, 'dormit,' ait.\nMox, ubi, secreti longi causa optima, somnus\nCredibilis tarda desinit esse mora,\nIamque venire videt quos non admittere durum est,\nExcreat et dicta dat mihi signa nota.\nSicut erant, properans verba inperfecta relinquo,\nEt tegitur trepido littera coepta sinu.\nInde meos digitos iterum repetita fatigat;\nQuantus sis nobis adspicis ipse labor.\nQuo peream si dignus eras, ut vera loquamur;\nSed melior iusto quamque mereris ego.\nErgo te propter totiens incerta salutis\nCommentis poenas doque dedique tuis?\nHaec nobis formae te laudatore superbae\nContingit merces? et placuisse nocet?\nSi tibi deformis, quod mallem, visa fuissem,\nCulpatum nulla corpus egeret ope;\nNunc laudata gemo, nunc me certamine vestro\nPerditis, et proprio vulneror ipsa bono.\nDum neque tu cedis, nec se putat ille secundum,\nTu votis obstas illius, ille tuis.\nIpsa velut navis iactor quam certus in altum\nPropellit Boreas, aestus et unda refert,\nCumque dies caris optata parentibus instat,\nInmodicus pariter corporis ardor adest â€”\nEi mihi, coniugii tempus crudelis ad ipsum\nPersephone nostras pulsat acerba fores!\nIam pudet, et timeo, quamvis mihi conscia non sim,\nOffensos videar ne meruisse deos.\nAccidere haec aliquis casu contendit, at alter\nAcceptum superis hunc negat esse virum;\nNeve nihil credas in te quoque dicere famam,\nFacta veneficiis pars putat ista tuis.\nCausa latet, mala nostra patent; vos pace movetis\nAspera submota proelia, plector ego!\nDic age nunc, solitoque tibi ne decipe more:\nQuid facies odio, sic ubi amore noces?\nSi laedis, quod amas, hostem sapienter amabis â€”\nMe, precor, ut serves, perdere, dire, velis!\nAut tibi iam nulla est speratae cura puellae,\nQuam ferus indigna tabe perire sinis,\nAut, dea si frustra pro me tibi saeva rogatur,\nQua mihi te iactes, gratia nulla tua est.\nElige, quid fingas: non vis placare Dianam â€”\nInmemor es nostri; non potes â€” illa tui est!\nVel numquam mallem vel non mihi tempore in illo\nEsset in Aegaeis cognita Delos aquis!\nTunc mea difficili deducta est aequore navis,\nEt fuit ad coeptas hora sinistra vias.\nQuo pede processi! quo me pede limine movi!\nPicta citae tetigi quo pede texta ratis!\nBis tamen adverso redierunt carbasa vento â€”\nMentior, a demens! ille secundus erat!\nIlle secundus erat qui me referebat euntem,\nQuique parum felix inpediebat iter.\nAtque utinam constans contra mea vela fuisset â€”\nSed stultum est venti de levitate queri.\nMota loci fama properabam visere Delon\nEt facere ignava puppe videbar iter.\nQuam saepe ut tardis feci convicia remis,\nQuestaque sum vento lintea parca dari!\nEt iam transieram Myconon, iam Tenon et Andron,\nInque meis oculis candida Delos erat;\nQuam procul ut vidi, 'quid me fugis, insula,' dixi,\n'Laberis in magno numquid, ut ante, mari?'\nInstiteram terrae, cum iam prope luce peracta\nDemere purpureis sol iuga vellet equis.\nQuos idem solitos postquam revocavit ad ortus,\nComuntur nostrae matre iubente comae.\nIpsa dedit gemmas digitis et crinibus aurum,\nEt vestes umeris induit ipsa meis.\nProtinus egressae superis, quibus insula sacra est,\nFlava salutatis tura merumque damus;\nDumque parens aras votivo sanguine tingit,\nSectaque fumosis ingerit exta focis,\nSedula me nutrix altas quoque ducit in aedes,\nErramusque vago per loca sacra pede.\nEt modo porticibus spatior modo munera regum\nMiror et in cunctis stantia signa locis;\nMiror et innumeris structam de cornibus aram,\nEt de qua pariens arbore nixa dea est,\nEt quae praeterea â€” neque enim meminive libetve\nQuidquid ibi vidi dicere â€” Delos habet.\nForsitan haec spectans a te spectabar, Aconti,\nVisaque simplicitas est mea posse capi.\nIn templum redeo gradibus sublime Dianae â€”\nTutior hoc ecquis debuit esse locus?\nMittitur ante pedes malum cum carmine tali â€”\nEi mihi, iuravi nunc quoque paene tibi!\nSustulit hoc nutrix mirataque 'perlege!' dixit.\nInsidias legi, magne poeta, tuas!\nNomine coniugii dicto confusa pudore,\nSensi me totis erubuisse genis,\nLuminaque in gremio veluti defixa tenebam â€”\nLumina propositi facta ministra tui.\nInprobe, quid gaudes? aut quae tibi gloria parta est?\nQuidve vir elusa virgine laudis habes?\nNon ego constiteram sumpta peltata securi,\nQualis in Iliaco Penthesilea solo;\nNullus Amazonio caelatus balteus auro,\nSicut ab Hippolyte, praeda relata tibi est.\nVerba quid exultas tua si mihi verba dederunt,\nSumque parum prudens capta puella dolis?\nCydippen pomum, pomum Schoeneida cepit;\nTu nunc Hippomenes scilicet alter eris!\nAt fuerat melius, si te puer iste tenebat,\nQuem tu nescio quas dicis habere faces,\nMore bonis solito spem non corrumpere fraude;\nExoranda tibi, non capienda fui!\nCur, me cum peteres, ea non profitenda putabas,\nPropter quae nobis ipse petendus eras?\nCogere cur potius quam persuadere volebas,\nSi poteram audita condicione capi?\nQuid tibi nunc prodest iurandi formula iuris\nLinguaque praesentem testificata deam?\nQuae iurat, mens est. sed nil iuravimus illa;\nIlla fidem dictis addere sola potest.\nConsilium prudensque animi sententia iurat,\nEt nisi iudicii vincula nulla valent.\nSi tibi coniugium volui promittere nostrum,\nExige polliciti debita iura tori;\nSed si nil dedimus praeter sine pectore vocem,\nVerba suis frustra viribus orba tenes.\nNon ego iuravi â€” legi iurantia verba;\nVir mihi non isto more legendus eras.\nDecipe sic alias â€” succedat epistula pomo!\nSi valet hoc, magnas ditibus aufer opes;\nFac iurent reges sua se tibi regna daturos,\nSitque tuum toto quidquid in orbe placet!\nMaior es hoc ipsa multum, mihi crede, Diana,\nSi tua tam praesens littera numen habet.\nCum tamen haec dixi, cum me tibi firma negavi,\nCum bene promissi causa peracta mei est,\nConfiteor, timeo saevae Latoidos iram\nEt corpus laedi suspicor inde meum.\nNam quare, quotiens socialia sacra parantur,\nNupturae totiens languida membra cadunt?\nTer mihi iam veniens positas Hymenaeus ad aras\nFugit, et a thalami limine terga dedit,\nVixque manu pigra totiens infusa resurgunt\nLumina, vix moto corripit igne faces.\nSaepe coronatis stillant unguenta capillis\nEt trahitur multo splendida palla croco.\nCum tetigit limen, lacrimas mortisque timorem\nCernit et a cultu multa remota suo,\nEt pudet in tristi laetum consurgere turba,\nQuique erat in palla, transit in ora rubor.\nProicit ipse sua deductas fronte coronas,\nSpissaque de nitidis tergit amoma comis;\nAt mihi, vae miserae! torrentur febribus artus\nEt gravius iusto pallia pondus habent,\nNostraque plorantes video super ora parentes,\nEt face pro thalami fax mihi mortis adest.\nParce laboranti, picta dea laeta pharetra,\nDaque salutiferam iam mihi fratris opem.\nTurpe tibi est, illum causas depellere leti,\nTe contra titulum mortis habere meae.\nNumquid, in umbroso cum velles fonte lavari,\nInprudens vultus ad tua labra tuli,\nPraeteriive tuas de tot caelestibus aras,\nAve mea spreta est vestra parente parens?\nNil ego peccavi, nisi quod periuria legi\nInque parum fausto carmine docta fui.\nTu quoque pro nobis, si non mentiris amorem,\nTura feras; prosint, quae nocuere, manus!\nCur, qui succenses quod adhuc tibi pacta puella\nNon tua sit, fieri ne tua possit, agis?\nOmnia de viva tibi sunt speranda; quid aufert\nSaeva mihi vitam, spem tibi diva mei?\nNec tu credideris illum, cui destinor uxor,\nAegra superposita membra fovere manu.\nAdsidet ille quidem, quantum permittitur, ipse\nSed meminit nostrum virginis esse torum.\nIam quoque nescio quid de me sensisse videtur;\nNam lacrimae causa saepe latente cadunt,\nEt minus audacter blanditur et oscula rara\nApplicat et timido me vocat ore suam.\nNec miror sensisse, notis cum prodar apertis;\nIn dextrum versor, cum venit ille, latus,\nNec loquor, et tecto simulatur lumine somnus,\nCaptantem tactus reicioque manum.\nIngemit et tacito suspirat pectore, meque\nOffensam, quamvis non mereatur, habet.\nEi mihi, quod gaudes, et te iuvat ista voluntas!\nEi mihi, quod sensus sum tibi fassa meos!\nAt mihi siqua foret, tu nostra iustius ira,\nQui mihi tendebas retia, dignus eras.\nScribis, ut invalidum liceat tibi visere corpus.\nEs procul a nobis, et tamen inde noces.\nMirabar quare tibi nomen Acontius esset;\nQuod faciat longe vulnus, acumen habes.\nCerte ego convalui nondum de vulnere tali,\nUt iaculo scriptis eminus icta tuis.\nQuid tamen huc venias? sane miserabile corpus,\nIngenii videas magna tropaea tui!\nConcidimus macie; color est sine sanguine, qualem\nIn pomo refero mente fuisse tuo,\nCandida nec mixto sublucent ora rubore.\nForma novi talis marmoris esse solet;\nArgenti color est inter convivia talis,\nQuod tactum gelidae frigore pallet aquae.\nSi me nunc videas, visam prius esse negabis,\n'Arte nec est,' dices, 'ista petita mea,'\nPromissique fidem, ne sim tibi iuncta, remittes,\nEt cupies illud non meminisse deam.\nForsitan et facies iurem ut contraria rursus,\nQuaeque legam mittes altera verba mihi.\nSed tamen adsideas utinam, quod et ipse rogabas,\nEt videas sponsae languida membra tuae!\nDurius ut ferro iam sit tibi pectus, Aconti,\nTu veniam nostris vocibus ipse petas.\nNe tamen ignores ope qua revalescere possim,\nQuaeritur a Delphis fata canente deo.\nIs quoque nescio quam, nunc ut vaga fama susurrat,\nNeclectam queritur teste sorore fidem.\nHoc deus, hoc vates, hoc edita carmina dicunt â€”\nA! desunt voto numina nulla tuo!\nUnde tibi favor hic? nisi si nova forte reperta est\nQuae capiat magnos littera lecta deos.\nTeque tenente deos numen sequor ipsa deorum,\nDoque libens victas in tua vota manus;\nFassaque sum matri deceptae foedera linguae\nLumina fixa tenens plena pudoris humo.\nCetera cura tua est; plus hoc quoque virgine factum,\nNon timuit tecum quod mea charta loqui.\nIam satis invalidos calamo lassavimus artus,\nEt manus officium longius aegra negat.\nQuid, nisi, quod cupio me iam coniungere tecum,\nRestat, ut adscribat littera nostra: Vale?\n"};
