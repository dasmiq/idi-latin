var sequence = {"name":"Ovid. Fasti","data":"Tempora cum causis Latium digesta per annum\nlapsaque sub terras ortaque signa canam,\nexcipe pacato, Caesar Germanice, voltu\nhoc opus et timidae dirige navis iter;\nofficioque, levem non aversatus honorem,\nen tibi devoto numine dexter ades.\nsacra recognosces annalibus eruta priscis,\net quo sit merito quaeque notata dies.\ninvenies illic et festa domestica vobis:\nsaepe tibi pater est, saepe legendus avus;\nquaeque ferunt illi pictos signantia fastos,\ntu quoque cum Druso praemia fratre feres.\nCaesaris arma canant alii: nos Caesaris aras,\net quoscumque sacris addidit ille dies.\nadnue conanti per laudes ire tuorum,\ndeque meo pavidos excute corde metus,\nda mihi te placidum, dederis in carmina viris:\ningenium voltu statque caditque tuo.\npagina iudicium docti subitura movetur\nprincipis, ut Clario missa legenda deo.\nquae sit enim culti facundia sensimus oris,\ncivica pro trepidis cum tulit arma reis;\nscimus et, ad nostras cum se tulit impetus artes,\ningenii currant flumina quanta tui.\nsi licet et fas est, vates rege vatis habenas,\nauspice te felix totus ut annus eat.\ntempora digereret cum conditor urbis, in anno\nconstituit menses quinque bis esse suo.\nscilicet arma magis quam sidera, Romule, noras,\ncuraque finitimos vincere maior erat.\nest tamen et ratio, Caesar, quae movent illum,\nerroremque suum quo tueatur, habet,\nquod satis est, utero matris dum prodeat infans,\nhoc anno statuit temporis esse satis,\nper totidem menses a funere coniugis uxor\nsustinet in vidua tristia signa domo,\nhaec igitur vidit trabeati cura Quirini,\ncum rudibus populis annua iura daret.\nMartis erat primus mensis, Venerisque secundus:\nhaec generis princeps, ipsius ille pater,\ntertius a senibus, iuvenum de nomine quartus,\nquae sequitur, numero turba notata fuit.\nat Numa nec Ianum nec avitas praeterit umbras,\nmensibus antiquis praeposuitque duos.\nne tamen ignores variorum iura dierum,\nnon habet officii Lucifer omnis idem.\nille nefastus erit, per quem tria verba silentur:\nfastus erit, per quem lege licebit agi.\nnec toto perstare die sua iura putaris:\nqui iam fastus erit, mane nefastus erat;\nnam simul exta deo data sunt, licet omnia fari,\nverbaque honoratus libera praetor habet,\nest quoque, quo populum ius est includere saeptis:\nest quoque, qui nono semper ab orbe redit.\nvindicat Ausonias Iunonis cura Kalendas,\nIdibus alba Iovi grandior agna cadit;\nNonarum tutela deo caret, omnibus istis\n(ne fallare cave!) proximus ater erit.\nomen ab eventu est, illis nam Roma diebus\ndamna sub averso tristia Marte tulit,\nhaec mihi dicta semel, totis haerentia fastis,\nne seriem rerum scindere cogar, erunt.\nEcce tibi faustum, Germanice, nuntiat annum\ninque meo primus carmine Ianus adest.\nIane biceps, anni tacite labentis origo,\nsolus de superis qui tua terga vides,\ndexter ades ducibus, quorum secura labore\notia terra ferax, otia pontus habet:\ndexter ades patribusque tuis populoque Quirini,\net resera nutu candida templa tuo.\nprospera lux oritur: linguis animisque favete!\nnunc dicenda bona sunt bona verba die.\nlite vacent aures, insanaque protinus absint\niurgia; differ opus, livida lingua, tuum!\ncernis, odoratis ut luceat ignibus aether,\net sonet accensis spica Cilissa focis?\nflamma nitore suo templorum verberat aurum\net tremulum summa spargit in aede iubar,\nvestibus intactis Tarpeias itur in arces,\net populus festo concolor ipse suo est,\niamque novi praeeunt fasces, nova purpura fulget,\net nova conspicuum pondera sentit ebur.\ncolla rudes operum praebent ferienda iuvenci,\nquos aluit campis herba Falisca suis.\nIuppiter arce sua totum cum spectat in orbem,\nnil nisi Romanum, quod tueatur, habet,\nsalve, laeta dies, meliorque revertere semper,\na populo rerum digna potente coli.\nquem tamen esse deum te dicam, Iane biformis?\nnam tibi par nullum Graecia numen habet,\nede simul causam, cur de caelestibus unus,\nsitque quod a tergo, sitque quod ante, vides?\nhaec ego cum sumptis agitarem mente tabellis,\nlucidior visa est, quam fuit ante, domus.\ntunc sacer ancipiti mirandus imagine Ianus\nbina repens oculis obtulit ora meis.\nextimui sensique metu riguisse capillos,\net gelidum subito frigore pectus erat.\nille tenens baculum dextra clavemque sinistra\nedidit hos nobis ore priore sonos:\nâ€˜disce metu posito, vates operose dierum,\nquod petis, et voces percipe mente meas.\nme Chaos antiqui (nam sum res prisca) vocabant:\naspice, quam longi temporis acta canam.\nlucidus hic aer et quae tria corpora restant,\nignis, aqua et tellus, unus acervus erat.\nut semel haec rerum secessit lite suarum\ninque novas abiit massa soluta domos,\nflamma petit altum, propior locus aera cepit,\nsederunt medio terra fretumque solo.\ntunc ego, qui fueram globus et sine imagine moles,\nin faciem redii dignaque membra deo.\nnunc quoque, confusae quondam nota parva figurae,\nante quod est in me postque, videtur idem.\naccipe, quaesitae quae causa sit altera formae,\nhanc simul ut noris officiumque meum.\nquicquid ubique vides, caelum, mare, nubila, terras,\nomnia sunt nostra clausa patentque manu.\nme penes est unum vasti custodia mundi,\net ius vertendi cardinis omne meum est.\ncum libuit Pacem placidis emittere tectis,\nlibera perpetuas ambulat illa vias:\nsanguine letifero totus miscebitur orbis,\nni teneant rigidae condita bella serae.\npraesideo foribus caeli cum mitibus Horis:\nit, redit officio Iuppiter ipse meo.\ninde vocor Ianus, cui cum Ceriale sacerdos\nimponit libum mixtaque farra sale,\nnomina ridebis; modo namque Patulcius idem\net modo sacrifico Clusius ore vocor.\nscilicet alterno voluit rudis illa vetustas\nnomine diversas significare vices,\nvis mea narrata est. causam nunc disce figurae:\niam tamen hanc aliqua tu quoque parte vides.\nomnis habet geminas, hinc atque hinc, ianua frontis,\ne quibus haec populum spectat, at illa larem;\nutque sedens primi vester prope limina tecti\nianitor egressus introitusque videt,\nsic ego perspicio caelestis ianitor aulae\nEoas partes Hesperiasque simul.\nora vides Hecates in tres vertentia partes,\nservet ut in ternas compita secta vias;\net mihi, ne flexu cervicis tempora perdam,\ncernere non moto corpore bina licet.â€™\ndixerat et voltu, si plura requirere vellem,\ndifficilem mihi se non fore fassus erat.\nsumpsi animum gratesque deo non territus egi\nverbaque sum spectans pauca locutus humum!\nâ€˜dic, age, frigoribus quare novus incipit annus,\nqui melius per ver incipiendus erat?\nomnia tunc florent, tunc est nova temporis aetas,\net nova de gravido palmite gemma tumet,\net modo formatis operitur frondibus arbor,\nprodit et in summum seminis herba solum,\net tepidum volucres concentibus aera mulcent,\nludit et in pratis luxuriatque pecus,\ntum blandi soles, ignotaque prodit hirundo\net luteum celsa sub trabe figit opus:\ntum patitur cultus ager et renovatur aratro.\nhaec anni novitas iure vocanda fuit.â€™\nquaesieram multis: non multis ille moratus\ncontulit in versus sic sua verba duos:\nâ€˜bruma novi prima est veterisque novissima solis:\nprincipium capiunt Phoebus et annus idem.â€™\npost ea mirabar, cur non sine litibus esset\nprima dies. causam percipe Ianus ait.\nâ€˜tempora commisi nascentia rebus agendis,\ntotus ab auspicio ne foret annus iners,\nquisque suas artes ob idem delibat agendo\nnec plus quam solitum testificatur opus.â€™\nmox ego, â€˜cur, quamvis aliorum numina placem,\nIane, tibi primum tura merumque fero?â€™\nâ€˜ut possis aditum per me, qui limina servo,\nad quoscumque volesâ€™ inquit habere deos.\nâ€˜at cur laeta tuis dicuntur verba Kalendis,\net damus alternas accipimusque preces?â€™\ntum deus incumbens baculo, quem dextra gerebat,\nomina principiis inquit â€˜inesse solent,\nad primam vocem timidas advertitis aures,\net visam primum consulit augur avem.\ntempla patent auresque deum, nec lingua caducas\nconcipit ulla preces, dictaque pondus habent.â€™\ndesierat Ianus, nec longa silentia feci,\nsed tetigi verbis ultima verba meis:\nquid volt palma sibi rugosaque carica dixi\net data sub niveo candida mella cado?\nomen ait â€˜causa est, ut res sapor ille sequatur,\net peragat coeptum dulcis ut annus iter.â€™\nâ€˜dulcia cur dentur, video, stipis adice causam,\npars mihi de festo ne labet ulla tuo.â€™\nrisit et o quam te fallunt tua saecula, dixit\nâ€˜qui stipe mel sumpta dulcius esse putes!\nvix ego Saturno quemquam regnante videbam,\ncuius non animo dulcia lucra forent.\ntempore crevit amor, qui nunc est summus, habendi:\nvix ultra, quo iam progrediatur, habet.\npluris opes nunc sunt, quam prisci temporis annis,\ndum populus pauper, dum nova Roma fuit,\ndum casa Martigenam capiebat parva Quirinum,\net dabat exiguum fluminis ulva torum.\nIuppiter angusta vix totus stabat in aede,\ninque Iovis dextra fictile fulmen erat.\nfrondibus ornabant quae nunc Capitolia gemmis,\npascebatque suas ipse senator oves;\nnec pudor in stipula placidam cepisse quietem\net faenum capiti supposuisse fuit.\niura dabat populis posito modo praetor aratro,\net levis argenti lammina crimen erat.\nat postquam fortuna loci caput extulit huius,\net tetigit summos vertice Roma deos,\ncreverunt et opes et opum furiosa cupido,\net, cum possideant plurima, plura petunt,\nquaerere, ut absumant, absumpta requirere certant,\natque ipsae vitiis sunt alimenta vices.\nsic quibus intumuit suffusa venter ab unda,\nquo plus sunt potae, plus sitiuntur aquae,\nin pretio pretium nunc est: dat census honores,\ncensus amicitias: pauper ubique iacet,\ntu tamen auspicium si sit stipis utile, quaeris,\ncurque iuvent vestras\naera vetusta manus? aera dabant olim, melius nunc omen in auro est,\nvictaque concessit prisca moneta novae,\nnos quoque templa iuvant, quamvis antiqua probemus,\naurea: maiestas convenit ista deo.\nlaudamus veteres, sed nostris utimur annis:\nmos tamen est aeque dignus uterque coli.â€™\nfinierat monitus, placidis ita rursus, ut ante,\nclavigerum verbis adloquor ipse deum:\nâ€˜multa quidem didici: sed cur navalis in aere\naltera signata est, altera forma biceps?â€™\nnoscere me duplici posses sub imagine, dixit\nâ€˜ni vetus ipsa dies extenuasset opus.\ncausa ratis superest: Tuscum rate venit in amnem\nante pererrato falcifer orbe deus.\nhac ego Saturnum memini tellure receptum\ncaelitibus regnis a Iove pulsus erat.\ninde diu genti mansit Saturnia nomen;\ndicta quoque est Latium terra, latente deo.\nat bona posteritas puppem formavit in aere,\nhospitis adventum testificata dei.\nipse solum colui, cuius placidissima laevum\nradit harenosi Thybridis unda latus,\nhic, ubi nunc Roma est, incaedua silva virebat,\ntantaque res paucis pascua bubus erat.\narx mea collis erat, quem volgus nomine nostro\nnuncupat, haec aetas Ianiculumque vocat,\ntunc ego regnabam, patiens cum terra deorum\nesset, et humanis numina mixta locis,\nnondum Iustitiam facinus mortale fugarat\n(ultima de superis illa reliquit humum),\nproque metu populum sine vi pudor ipse regebat;\nnullus erat iustis reddere iura labor,\nnil mihi cum bello: pacem postesque tuebar\netâ€™ clavem ostendens haec ait arma gero.\npresserat ora deus. tunc sic ego nostra resolvi\nvoce mea voces eliciente dei:\nâ€˜cum tot sint Iani, cur stas sacratus in uno,\nhic ubi iuncta foris templa duobus habes?â€™\nille manu mulcens propexam ad pectora barbam\nprotinus Oebalii rettulit arma Tati,\nutque levis custos armillis capta Sabinos\nad summae tacitos duxerit arcis iter.\ninde, velut nunc est, per quem descenditis, inquit\nâ€˜arduus in valles et fora clivus erat.\net iam contigerant portam, Saturnia cuius\ndempserat oppositas invidiosa seras,\ncum tanto veritus committere numine pugnam\nipse meae movi callidus artis opus,\noraque, qua pollens ope sum, fontana reclusi\nsumque repentinas eiaculatus aquas;\nante tamen madidis subieci sulphura venis,\nclauderet ut Tatio fervidus humor iter.\ncuius ut utilitas pulsis percepta Sabinis,\nquae fuerat, tuto reddita forma loco est.\nara mihi posita est parvo coniuncta sacello:\nhaec adolet flammis cum strue farra suis.â€™\nat cur pace lates motisque recluderis armis?\nnec mora, quaesiti reddita causa mihi est:\nâ€˜ut populo reditus pateant ad bella profecto,\ntota patet dempta ianua nostra sera.\npace fores obdo, ne qua discedere possit;\nCaesareoque diu numine elusus ero.â€™\ndixit et attollens oculos diversa videntes\naspexit toto quicquid in orbe fuit.\npax erat et, vestri, Germanice, causa triumphi,\ntradiderat famulas iam tibi Rhenus aquas.\nIane, fac aeternos pacem pacisque ministros,\nneve suum, praesta, deserat auctor opus.\nquod tamen ex ipsis licuit mihi discere fastis,\nsacravere patres hac duo templa die.\naccepit Phoebo nymphaque Coronide natum\ninsula, dividua quam premit amnis aqua.\nIuppiter in parte est; cepit locus unus utrumque\niunctaque sunt magno templa nepotis avo.\nQuis vetat et stellas, ut quaeque oriturque caditque,\ndicere? promissi pars fuit ista mei.\nfelices animae, quibus haec cognoscere primis\ninque domus superas scandere cura fuit!\ncredibile est illos pariter vitiisque locisque\naltius humanis exeruisse caput.\nnon Venus et vinum sublimia pectora fregit\nofficiumque fori militiaeve labor;\nnec levis ambitio perfusaque gloria fuco\nmagnarumque fames sollicitavit opum.\nadmovere oculis distantia sidera nostris\naetheraque ingenio supposuere suo.\nsic petitur caelum: non ut ferat Ossan Olympus,\nsummaque Peliacus sidera tangat apex.\nnos quoque sub ducibus caelum metabimur illis\nponemusque suos ad vaga signa dies.\nErgo ubi nox aderit Venturis tertia Nonis,\nsparsaque caelesti rore madebit humus,\noctipedis frustra quaerentur brachia Cancri: praeceps\nocciduas ille subibit aquas.\nInstiterint Nonae, missi tibi nubibus atris\nsigna dabunt imbres exoriente Lyra.\nQuattuor adde dies ductos ex ordine Nonis,\nIanus Agonali luce piandus erit.\nnominis esse potest succinctus causa minister,\nhostia caelitibus quo feriente cadit,\nqui calido strictos tincturus sanguine cultros\nsemper agone, rogat, nec nisi iussus agit.\npars, quia non veniant pecudes, sed agantur, ab actu\nnomen Agonalem credit habere diem.\npars putat hoc festum priscis Agnalia dictum,\nuna sit ut proprio littera dempta loco.\nan, quia praevisos in aqua timet hostia cultros,\na pecoris lux est ipsa notata metu?\nfas etiam fieri solitis aetate priorum\nnomina de ludis Graeca tulisse diem.\net pecus antiquus dicebat agonia sermo;\nveraque iudicio est ultima causa meo.\nutque ea non certa est, ita rex placare sacrorum\nnumina lanigerae coniuge debet ovis.\nvictima, quae dextra cecidit victrice, vocatur;\nhostibus a domitis hostia nomen habet,\nante, deos homini quod conciliare valeret,\nfar erat et puri lucida mica salis,\nnondum pertulerat lacrimatas cortice murras\nacta per aequoreas hospita navis aquas,\ntura nec Euphrates nec miserat India costum,\nnec fuerant rubri cognita fila croci.\nara dabat fumos herbis contenta Sabinis\net non exiguo laurus adusta sono.\nsi quis erat, factis prati de flore coronis\nqui posset violas addere, dives erat.\nhic, qui nunc aperit percussi viscera tauri,\nin sacris nullum culter habebat opus.\nprima Ceres avidae gavisa est sanguine porcae\nulta suas merita caede nocentis opes;\nnam sata vere novo teneris lactentia sulcis\neruta saetigerae comperit ore suis.\nsus dederat poenas: exemplo territus huius\npalmite debueras abstinuisse, caper.\nquem spectans aliquis dentes in vite prementem\ntalia non tacito dicta dolore dedit:\nâ€˜rode, caper, vitem! tamen hinc, cum stabis ad aram,\nin tua quod spargi cornua possit, erit.â€™\nverba fides sequitur: noxae tibi deditus hostis\nspargitur adfuso cornua, Bacche, mero.\nculpa sui nocuit, nocuit quoque culpa capellae:\nquid bos, quid placidae commeruistis oves?\nflebat Aristaeus, quod apes cum stirpe necatas\nviderat inceptos destituisse favos.\ncaerula quem genetrix aegre solata dolentem\naddidit haec dictis ultima verba suis:\nâ€˜siste, puer, lacrimas! Proteus tua damna levabit,\nquoque modo repares quae periere, dabit,\ndecipiat ne te versis tamen ille figuris,\nimpediant geminas vincula firma manus.â€™\npervenit ad vatem iuvenis resolutaque somno\nalligat aequorei brachia capta senis,\nille sua faciem transformis adulterat arte:\nmox domitus vinclis in sua membra redit,\noraque caerulea tollens rorantia barba,\nqua dixit â€˜repares arte, requiris, apes?\nobrue mactati corpus tellure iuvenci:\nquod petis a nobis, obrutus ille dabit.â€™\niussa facit pastor: fervent examina putri\nde bove: mille animas una necata dedit,\nposcit ovem fatum: verbenas improba carpsit,\nquas pia dis ruris ferre solebat anus.\nquid tuti superest, animam cum ponat in aris\nlanigerumque pecus ruricolaeque boves?\nplacat equo Persis radiis Hyperiona cinctum,\nne detur celeri victima tarda deo.\nquod semel est triplici pro virgine caesa Dianae,\nnunc quoque pro nulla virgine cerva cadit,\nexta canum vidi Triviae libare Sapaeos,\net quicumque tuas accolit, Haeme, nives,\ncaeditur et rigido custodi ruris asellus;\ncausa pudenda quidem, sed tamen apta deo.\nfesta corymbiferi celebrabas, Graecia, Bacchi,\ntertia quae solito tempore bruma refert.\ndi quoque cultores in idem venere Lyaei,\net quicumque iocis non alienus erat,\nPanes et in Venerem Satyrorum prona iuventus,\nquaeque colunt amnes solaque rura deae.\nvenerat et senior pando Silenus asello,\nquique ruber pavidas inguine terret aves,\ndulcia qui dignum nemus in convivia nacti\ngramine vestitis accubuere toris, vina\nvina dabat Liber, tulerat sibi quisque coronam,\nmiscendas parce rivus agebat aquas.\nNaides effusis aliae sine pectinis usu,\npars aderant positis arte manuque comis:\nilla super suras tunicam collecta ministrat,\naltera dissuto pectus aperta sinu:\nexserit haec humerum, vestem trahit illa per herbas,\nimpediunt teneros vincula nulla pedes,\nhinc aliae Satyris incendia mitia praebent,\npars tibi, qui pinu tempora nexa geris,\nte quoque, inextinctae Silene libidinis, urunt:\nnequitia est, quae te non sinit esse senem.\nat ruber, hortorum decus et tutela, Priapus\nomnibus ex illis Lotide captus erat:\nhanc cupit, hanc optat, sola suspirat in illa,\nsignaque dat nutu, sollicitatque notis,\nfastus inest pulchris, sequiturque superbia formam:\nirrisum voltu despicit illa suo.\nnox erat, et vino somnum faciente iacebant\ncorpora diversis victa sopore locis.\nLotis in herbosa sub acernis ultima ramis,\nsicut erat lusu fessa, quievit humo.\nsurgit amans animamque tenens vestigia furtim\nsuspenso digitis fert taciturna gradu,\nut tetigit niveae secreta cubilia nymphae,\nipsa sui flatus ne sonet aura, cavet,\net iam finitima corpus librabat in herba:\nilla tamen multi plena soporis erat.\ngaudet et, a pedibus tracto velamine, vota\nad sua felici coeperat ire via.\necce rudens rauco Sileni vector asellus\nintempestivos edidit ore sonos.\nterrita consurgit nymphe manibusque Priapum\nreicit et fugiens concitat omne nemus;\nat deus obscena nimium quoque parte paratus\nomnibus ad lunae lumina risus erat.\nmorte dedit poenas auctor clamoris, et haec est\nHellespontiaco victima grata deo.\nintactae fueratis aves, solacia ruris,\nadsuetum silvis innocuumque genus,\nquae facitis nidos et plumis ova fovetis\net facili dulces editis ore modos;\nsed nil ista iuvant, quia linguae crimen habetis,\ndique putant mentes vos aperire suas.\nnec tamen hoc falsum: nam, dis ut proxima quaeque,\nnunc penna veras, nunc datis ore notas,\ntuta diu volucrum proles tum denique caesa est,\niuveruntque deos indicis exta sui.\nergo saepe suo coniunx abducta marito\nuritur Idaliis alba columba focis;\nnec defensa iuvant Capitolia, quo minus anser\ndet iecur in lances, Inachi lauta, tuas;\nnocte deae Nocti cristatus caeditur ales,\nquod tepidum vigili provocet ore diem.\nInterea Delphin clarum super aequora sidus\ntollitur et patriis exerit ora vadis.\nPostera lux hiemem medio discrimine signat,\naequaque praeteritae, quae superabit, erit.\nProxima prospiciet Tithono Aurora relicto\nArcadiae sacrum pontificale deae,\nte quoque lux eadem, Turni soror, aede recepit,\nhic ubi Virginea Campus obitur aqua.\nunde petam causas horum moremque sacrorum?\ndiriget in medio quis mea vela freto?\nipsa mone, quae nomen habes a carmine ductum,\npropositoque fave, ne tuus erret honor,\norta prior luna (de se si creditur ipsi)\na magno tellus Arcade nomen habet.\nhic fuit Evander, qui, quamquam clarus utroque,\nnobilior sacrae sanguine matris erat;\nquae simul aetherios animo conceperat ignes,\nore dabat pleno carmina vera dei.\ndixerat haec nato motus instare sibique,\nmultaque praeterea tempore nacta fidem.\nnam iuvenis nimium vera cum matre fugatus\ndeserit Arcadiam Parrhasiumque larem,\ncui genetrix flenti fortuna viriliter inquit\nâ€˜(siste, precor, lacrimas) ista ferenda tibi est.\nsic erat in fatis; nec te tua culpa fugavit,\nsed deus; offenso pulsus es urbe deo.\nnon meriti poenam pateris, sed numinis iram:\nest aliquid magnis crimen abesse malis.\nconscia mens ut cuique sua est, ita concipit intra\npectora pro facto spemque metumque suo.\nnec tamen ut primus maere mala talia passus:\nobruit ingentes ista procella viros,\npassus idem est, Tyriis qui quondam pulsus ab oris\nCadmus in Aonia constitit exul humo:\npassus idem Tydeus et idem Pagasaeus Iason,\net quos praeterea longa referre mora est.\nomne solum forti patria est, ut piscibus aequor,\nut volucri, vacuo quicquid in orbe patet.\nnec fera tempestas toto tamen horret in anno:\net tibi (crede mihi) tempora veris erunt.â€™\nvocibus Evander firmata mente parentis\nnave secat fluctus Hesperiarnque tenet,\niamque ratem doctae monitu Carmentis in amnem\negerat et Tuscis obvius ibat aquis:\nfluminis illa latus, cui sunt vada iuncta Tarenti,\naspicit et sparsas per loca sola casas;\nutque erat, immissis puppem stetit ante capillis\ncontinuitque manum torva regentis iter,\net procul in dextram tendens sua bracchia ripam\npinea non sano ter pede texta ferit;\nneve daret saltum properans insistere terrae,\nvix est Evandri vixque retenta manu.\ndi que petitorum dixit â€˜salve te locorum,\ntuque novos caelo terra datura deos,\nfluminaque et fontes, quibus utitur hospita tellus,\net nemorum nymphae naiadumque chori!\neste bonis avibus visi natoque mihique,\nripaque felici tacta sit ista pede!\nfallor, an hi fient ingentia moenia colles,\niuraque ab hac terra cetera terra petet?\nmontibus his olim totus promittitur orbis:\nquis tantum fati credat habere locum?\net iam Dardaniae tangent haec litora pinus:\nhic quoque causa novi femina Martis erit.\ncare nepos, Palla, funesta quid induis arma?\nindue! non humili vindice caesus eris.\nvicta tamen vinces eversaque, Troia, resurges:\nobruet hostiles ista ruina domos.\nurite victrices Neptunia Pergama flammae!\nnum minus hic toto est altior orbe cinis?\niam pius Aeneas sacra et, sacra altera, patrem\nadferet: Iliacos accipe, Vesta, deos!\ntempus erit, cum vos orbemque tuebitur idem,\net fient ipso sacra colente deo,\net penes Angustos patriae tutela manebit:\nhanc fas imperii frena tenere domum,\ninde nepos natusque dei, licet ipse recuset,\npondera caelesti mente paterna feret;\nutque ego perpetuis olim sacrabor in aris,\nsic Augusta novum Iulia numen erit.â€™\ntalibus ut dictis nostros descendit in annos,\nsubstitit in medios praescia lingua sonos,\npuppibus egressus Latia stetit exul in herba,\nfelix, exilium cui locus ille fuit!\nnec mora longa fuit: stabant nova tecta, neque alter\nmontibus Ausoniis Arcade maior erat.\necce boves illuc Erytheidas applicat heros\nemensus longi claviger orbis iter;\ndumque huic hospitium domus est Tegeaea, vagantur\nincustoditae lata per arva boves,\nmane erat: excussus somno Tirynthius actor\nde numero tauros sentit abesse duos.\nnulla videt quaerens taciti vestigia furti:\ntraxerat aversos Cacus in antra ferox,\nCacus, Aventinae timor atque infamia silvae,\nnon leve finitimis hospitibusque malum,\ndira viro facies, vires pro corpore, corpus\ngrande: pater monstri Mulciber huius erat:\nproque domo longis spelunca recessibus ingens,\nabdita, vix ipsis invenienda feris,\nora super postes adfixaque brachia pendent,\nsqualidaque humanis ossibus albet humus,\nservata male parte boum Iove natus abibat:\nmugitum rauco furta dedere sono.\naccipio revocamen ait, vocemque secutus\nimpia per silvas ultor ad antra venit,\nille aditum fracti praestruxerat obice montis;\nvix iuga movissent quinque bis illud opus.\nnititur hic numeris (caelum quoque sederat illis)\net vastum motu conlabefactat onus.\nquod simul eversum est, fragor aethera terruit ipsum.\nictaque subsedit pondere molis humus,\nprima movet Cacus collata proelia dextra\nremque ferox saxis stipitibusque gerit.\nquis ubi nil agitur, patrias male fortis ad artes\nconfugit et flammas ore sonante vomit;\nquas quotiens proflat, spirare Typhoea credas\net rapidum Aetnaeo fulgur ab igne iaci.\noccupat Alcides, adductaque clava trinodis\nter quater adverso sedit in ore viri.\nille cadit mixtosque vomit cum sanguine fumos\net lato moriens pectore plangit humum,\nimmolat ex illis taurum tibi, Iuppiter, unum\nvictor et Evandrum ruricolasque vocat,\nconstituitque sibi, quae Maxima dicitur, aram,\nhic ubi pars urbis de bove nomen habet,\nnec tacet Evandri mater prope tempus adesse,\nHercule quo tellus sit satis usa suo.\nat felix vates, ut dis gratissima vixit,\npossidet hunc Iani sic dea mense diem.\nIdibus in magni castus Iovis aede sacerdos\nsemimaris flammis viscera libat ovis;\nredditaque est omnis populo provincia nostro,\net tuus Augusto nomine dictus avus.\nperlege dispositas generosa per atria ceras:\ncontigerunt nulli nomina tanta viro.\nAfrica victorem de se vocat, alter Isauras\naut Cretum domitas testificatur opes;\nhunc Numidae faciunt, illum Messana superbum,\nille Numantina traxit ab urbe notam,\net mortem et nomen Druso Germania fecitâ€”\nme miserum, virtus quam brevis illa fuit!\nsi petat a victis, tot sumat nomina Caesar,\nquot numero gentes maximus orbis habet,\nex uno quidam celebres aut torquis adempti\naut corvi titulos auxiliaris habent.\nMagne, tuum nomen rerum est mensura tuarum:\nsed qui te vicit, nomine maior erat.\nnec gradus est supra Fabios cognominis ullus:\nilla domus meritis Maxima dicta suis.\nsed tamen humanis celebrantur honoribus omnes:\nhic socium summo cum Iove nomen habet,\nsancta vocant augusta patres, augusta vocantur\ntempla sacerdotum rite dicata manu;\nhuius et augurium dependet origine verbi,\net quodcumque sua Iuppiter auget ope.\naugeat imperium nostri ducis, augeat annos,\nprotegat et vestras querna corona fores,\nauspicibusque deis tanti cognominis heres\nomine suscipiat, quo pater, orbis onus I\nRespiciet Titan actas ubi tertius Idus,\nfient Parrhasiae sacra relata deae.\nNam prius Ausonias matres carpenta vehebant\n(haec quoque ab Evandri dicta parente reor);\nmox honor eripitur, matronaque destinat omnis\ningratos nulla prole novare viros,\nneve daret partus, ictu temeraria caeco\nvisceribus crescens excutiebat onus.\ncorripuisse patres ausas immitia nuptas,\nius tamen ereptum restituisse ferunt;\nbinaque nunc pariter Tegeaeae sacra parenti\npro pueris fieri virginibusque iubent,\nscortea non illi fas est inferre sacello,\nne violent puros exanimata focos.\nsiquis amas veteres ritus, adsiste precanti:\nnomina percipies non tibi nota prius.\nPorrima placatur Postvertaque, sive sorores\nsive fugae comites, Maenali diva, tuae:\naltera, quod porro fuerat, cecinisse putatur,\naltera, venturum postmodo quicquid erat.\nCandida, te niveo posuit lux proxima templo,\nqua fert sublimes alta Moneta gradus:\nnunc bene prospicies Latiam, Concordia, turbam,\nnunc te sacratae constituere manus.\nFurius antiquam populi superator Etrusci\nvoverat et voti solverat ille fidem,\ncausa, quod a patribus sumptis secesserat armis\nvolgus, et ipsa suas Roma timebat opes.\ncausa recens melior: passos Germania crines\nporrigit auspiciis, dux venerande, tuis;\ninde triumphatae libasti munera gentis\ntemplaque fecisti, quam colis ipse, deae.\nhanc tua constituit genetrix et rebus et ara,\nsola toro magni digna reperta Iovis.\nHaec ubi transierint, Capricorno, Phoebe, relicto\nper iuvenis curres signa gerentis aquam.\nSeptimus hinc oriens cum se demiserit undis,\nfulgebit toto iam Lyra nulla polo.\nSidere ab hoc ignis venienti nocte, Leonis\nqui micat in medio pectore, mersus erit.\nTer quater evolvi signantes tempora fastos,\nnec Sementiva est ulla reperta dies:\ncum mihi (sensit enim) lux haec indicitur, inquit\nMusa, â€˜quid a fastis non stata sacra petis?\nutque dies incerta sacro, sic tempora certa:\nseminibus iactis est ubi fetus ager.â€™\nstate coronati plenum ad praesaepe iuvenci:\ncum tepido vestrum vere redibit opus.\nrusticus emeritum palo suspendat aratrum:\nomne reformidat frigida volnus humus,\nvilice, da requiem terrae semente peracta;\nda requiem, terram qui coluere, viris,\npagus agat festum: pagum lustrate, coloni,\net date paganis annua liba focis.\nplacentur frugum matres, Tellusque Ceresque,\nfarre suo gravidae visceribusque suis.\nofficium commune Ceres et Terra tuentur:\nhaec praebet causam frugibus, illa locum.\nâ€˜consortes operis, per quas correcta vetustas\nquernaque glans victa est utiliore cibo,\nfrugibus immensis avidos satiate colonos,\nut capiant cultus praemia digna sui.\nvos date perpetuos teneris sementibus auctus,\nnec nova per gelidas herba sit usta nives,\ncum serimus, caelum ventis aperite serenis;\ncum latet, aetheria spargite semen aqua.\nneve graves cultis Cerialia rura, cavete,\nagmine laesuro depopulentur aves.\nvos quoque, formicae, subiectis parcite granis:\npost messem praedae copia maior erit.\ninterea crescat scabrae robiginis expers,\nnec vitio caeli palleat aegra seges,\net neque deficiat macie neque pinguior aequo\ndivitiis pereat luxuriosa suis.\net careant loliis oculos vitiantibus agri,\nnec sterilis culto surgat avena solo.\ntriticeos fetus passuraque farra bis ignem\nhordeaque ingenti fenore reddat ager!â€™\nhaec ego pro vobis, haec vos optate coloni,\nefficiatque ratas utraque diva preces,\nbella diu tenuere viros: erat aptior ensis\nvomere, cedebat taurus arator equo;\nsarcula cessabant, versique in pila ligones,\nfactaque de rastri pondere cassis erat.\ngratia dis domuique tuae; religata catenis\niampridem vestro sub pede bella iacent,\nsub iuga bos veniat, sub terras semen aratas:\npax Cererem nutrit, pacis alumna Ceres.\nAt quae venturas praecedit sexta Kalendas,\nhac sunt Ledaeis templa dicata deis:\nfratribus illa deis fratres de gente deorum\ncirca Iuturnae composuere lacus.\nIpsum nos carmen deduxit Pacis ad aram.\nhaec erit a mensis fine secunda dies.\nfrondibus Actiacis comptos redimita capillos,\nPax, ades et toto mitis in orbe mane.\ndum desint hostes, desit quoque causa triumphi:\ntu ducibus bello gloria maior eris.\nsola gerat miles, quibus arma coerceat, arma,\ncanteturque fera nil nisi pompa tuba.\nhorreat Aeneadas et primus et ultimus orbis:\nsi qua parum Romam terra timebat, amet.\ntura, sacerdotes, pacalibus addite flammis,\nalbaque percussa victima fronte cadat,\nutque domus, quae praestat eam, cum pace perennet\nad pia propensos vota rogate deos.\nsed iam prima mei pars est exacta laboris,\ncumque suo finem mense libellus habet.\nIanus habet finem, cum carmine crescit et annus:\nalter ut hic mensis, sic liber alter eat.\nnunc primum velis, elegi, maioribus itis:\nexiguum, memini, nuper eratis opus.\nipse ego vos habui faciles in amore ministros,\ncum lusit numeris prima iuventa suis.\nidem sacra cano signataque tempora fastis:\necquis ad haec illinc crederet esse viam?\nhaec mea militia est: ferimus quae possumus arma,\ndextraque non omni munere nostra vacat,\nsi mihi non valido torquentur pila lacerto,\nnec bellatoris terga premuntur equi,\nnec galea tegimur nec acuto cingimur ense,\n(his habilis telis quilibet esse potest),\nat tua prosequimur studioso pectore, Caesar,\nnomina, per titulos ingredimurque tuos.\nergo ades et placido paulum mea munera voltu\nrespice, pacando si quid ab hoste vacas.\nfebrua Romani dixere piamina patres:\nnunc quoque dant verbo plurima signa fidem,\npontifices ab rege petunt et flamine lanas,\nquis veterum lingua februa nomen erat,\nquaeque capit lictor domibus purgamina versis\ntorrida cum mica farra, vocantur idem;\nnomen idem ramo, qui caesus ab arbore pura\ncasta sacerdotum tempora fronde tegit,\nipse ego flammicam poscentem februa vidi;\nfebrua poscenti pinea virga data est.\ndenique quodcumque est, quo corpora nostra piantur,\nhoc apud intonsos nomen habebat avos.\nmensis ab his dictus, secta quia pelle Luperci\nomne solum lustrant idque piamen habent,\naut quia placatis sunt tempora pura sepulcris,\ntunc cum ferales praeteriere dies.\nomne nefas omnemque mali purgamina causam\ncredebant nostri tollere posse senes.\nGraecia principium moris dedit: illa nocentis\nimpia lustratos ponere facta putat.\nActoriden Peleus, ipsum quoque Pelea Phoci\ncaede per Haemonias solvit Acasfus aquas:\nvectam frenatis per inane draconibus Aegeus\ncredulus iumenta Phasida fovit ope:\nAmphiareiades Naupactoo Acheloo\nsolve nefas dixit, solvit et ille nefas.\na! nimium faciles, qui tristia crimina caedis\nfluminea tolli posse putatis aqua!\nsed tamen (antiqui ne nescius ordinis erres)\nprimus, ut est, Iani mensis et ante fuit;\nqui sequitur Ianum, veteris fuit ultimus anni:\ntu quoque sacrorum, Termine, finis eras.\nprimus enim Iani mensis, quia ianua prima est:\nqui sacer est imis manibus, imus erat.\npostmodo creduntur spatio distantia longo\ntempora bis quini continuasse viri.\nPrincipio mensis Phrygiae contermina Matri\nSospita delubris dicitur aucta novis,\nnunc ubi sint illis, quaeris, sacrata Kalendis\ntempla deae? longa procubuere die.\ncetera ne simili caderent labefacta ruina,\ncavit sacrati provida cura ducis,\nsub quo delubris sentitur nulla senectus;\nnec satis est homines, obligat ille deos.\ntemplorum positor, templorum sancte repostor,\nsit superis, opto, mutua cura tui!\ndent tibi caelestes, quos tu caelestibus, annos,\nproque tua maneant in statione domo!\ntunc quoque vicini lucus celebratur Helerni,1\nqua petit aequoreas advena Thybris aquas.\nad penetrale Numae Capitoliumque Tonantem\ninque Iovis summa caeditur arce bidens.\nsaepe graves pluvias adopertus nubibus auster\nconcitat, aut posita sub nive terra latet.\nProximus Hesperias Titan abiturus in undas\ngemmea purpureis cum iuga demet equis,\nilla nocte aliquis tollens ad sidera voltum\ndicet ubi est hodie quae Lyra fulsit heri?\ndumque Lyram quaeret, medii quoque terga Leonis\nin liquidas subito mersa notabit aquas.\nQuem modo caelatum stellis Delphina videbas,\nis fugiet visus nocte sequente tuos:\nseu fuit occultis felix in amoribus index,\nLesbida cum domino seu tulit ille lyram.\nquod mare non novit, quae nescit Ariona tellus?\ncarmine currentes ille tenebat aquas.\nsaepe sequens agnam lupus est a voce retentus,\nsaepe avidum fugiens restitit agna lupum;\nsaepe canes leporesque umbra iacuere sub una,\net stetit in saxo proxima cerva leae,\net sine lite loquax cum Palladis alite cornix\nsedit, et accipitri iuncta columba fuit.\nCynthia saepe tuis fertur, vocans Arion,\ntamquam fraternis obstipuisse modis,\nnomen Arionium Siculas impleverat urbes,\ncaptaque erat lyricis Ausonis ora sonis;\ninde domum repetens puppem conscendit Arion,\natque ita quaesitas arte ferebat opes.\nforsitan, infelix, ventos undasque timebas,\nat tibi nave tua tutius aequor erat.\nnamque gubernator destricto constitit ense\nceteraque armata conscia turba manu.\nquid tibi cum gladio? dubiam rege, navita, puppem:\nnon haec sunt digitis arma tenenda tuis.\nille, metu pavidus, mortem non deprecor inquit,\nsed liceat sumpta pauca referre lyra.\ndant veniam ridentque moram, capit ille coronam,\nquae possit crines, Phoebe, decere tuos;\ninduerat Tyrio bis tinctam murice pallam:\nreddidit icta suos pollice chorda sonos,\nflebilibus numeris veluti canentia dura\ntraiectus penna tempora cantat olor.\nprotinus in medias ornatus desilit undas:\nspargitur impulsa caerula puppis aqua.\ninde (fide maius) tergo delphina recurvo\nse memorant oneri supposuisse novo;\nille sedens citharamque tenet pretiumque vehendi\ncantat et aequoreas carmine mulcet aquas,\ndi pia facta vident: astris delphina recepit\nIuppiter et stellas iussit habere novem.\nNunc mihi mille sonos, quoque est memoratus Achilles,\nvellem, Maeonide, pectus inesse tuum,\ndum canimus sacras alterno pectine Nonas:\nmaximus hic fastis accumulatur honos,\ndeficit ingenium, maioraque viribus urgent:\nhaec mihi praecipuo est ore canenda dies.\nquid volui demens elegis imponere tantum\nponderis? heroi res erat ista pedis,\nsancte pater patriae, tibi plebs, tibi curia nomen\nhoc dedit, hoc dedimus nos tibi nomen, eques,\nres tamen ante dedit, sero quoque vera tulisti\nnomina, iam pridem tu pater orbis eras.\nhoc tu per terras, quod in aethere Iuppiter alto,\nnomen habes: hominum tu pater, ille deum.\nRomule, concedes: facit hic tua magna tuendo\nmoenia, tu dederas transilienda Remo.\nte Tatius parvique Cures Caeninaque sensit:\nhoc duce Romanum est solis utrumque latus,\ntu breve nescio quid victae telluris habebas:\nquodcumque est alto sub Iove, Caesar habet,\ntu rapis, hic castas duce se iubet esse maritas:\ntu recipis luco, reppulit ille nefas.\nvis tibi grata fuit, florent sub Caesare leges.\ntu domini nomen, principis ille tenet,\nte Remus incusat, veniam dedit hostibus ille.\ncaelestem fecit te pater, ille patrem.\niam puer Idaeus media tenus eminet alvo\net liquidas mixto nectare fundit aquas,\nen etiam, siquis Borean horrere solebat,\ngaudeat: a Zephyris mollior aura venit.\nQuintus ab aequoreis nitidum iubar extulit undis\nLucifer, et primi tempora veris erunt.\nne fallare tamen, restant tibi frigora, restant,\nmagnaque discedens signa reliquit hiems.\nTertia nox veniat: Custodem protinus Ursae\naspicies geminos exeruisse pedes. note\ninter Hamadryadas iaculatricemque Dianam\nCallisto sacri pars fuit una chori.\nilla deae tangens arcus â€˜quos tangimus arcus,\neste meae testes virginitatisâ€™ ait.\nCynthia laudavit, promissa que â€˜foedera serva,\net comitum princeps tu mihiâ€™ dixit eris.\nfoedera servasset, si non formosa fuisset:\ncavit mortales, de Iove crimen habet,\nmille feras Phoebe silvis venata redibat\naut plus aut medium sole tenente diem. note\nut tetigit lucum (densa niger ilice lucus,\nin medio gelidae fons erat altus aquae),\nhic ait in silva, virgo Tegeaea, lavemur!\nerubuit falso virginis illa sono.\ndixerat et nymphis: nymphae velamina ponunt, note\nhanc pudet et tardae dat mala signa morae,\nexuerat tunicas; uteri manifesta tumore\nproditur indicio ponderis ipsa suo.\ncui dea â€˜virgineos, periura Lycaoni, coetus\ndesere nec castas pollueâ€™ dixit aquas.\nluna novum decies implerat cornibus orbem:\nquae fuerat virgo credita, mater erat.\nlaesa furit Iuno, formam mutatque puellae.\nquid facis? invito est pectore passa Iovem,\nutque ferae vidit turpes in paelice voltus,\nhuius in amplexus Iuppiter inquit eat!\nursa per incultos errabat squalida montes,\nquae fuerat summo nuper amata Iovi.\niam tria lustra puer furto conceptus agebat,\ncum mater nato est obvia facto suo.\nilla quidem, tamquam cognosceret, adstitit amens\net gemuit: gemitus verba parentis erant,\nhanc puer ignarus iaculo fixisset acuto,\nni foret in superas raptus uterque domos,\nsigna propinqua micant: prior est, quam dicimus Arcton,\nArctophylax formam terga sequentis habet,\nsaevit adhuc canamque rogat Saturnia Tethyn,\nMaenaliam tactis ne lavet Arcton aquis.\nIdibus agrestis fumant altaria Fauni\nhic, ubi discretas insula rumpit aquas.\nhaec fuit illa dies, in qua Veientibus armis\nter centum Fabii ter cecidere duo.\nuna domus vires et onus susceperat urbis:\nsumunt gentiles arma professa manus,\negreditur castris miles generosus ab isdem,\ne quis dux fieri quilibet aptus erat.\nCarmentis portae dextro1 est via proxima Iano:\nire per hanc noli, quisquis es; omen habet,\nilla fama refert Fabios exisse trecentos:\nporta vacat culpa, sed tamen omen habet.\nut celeri passu Cremeram tetigere rapacem\n(turbidus hibernis ille fluebat aquis),\ncastra loco ponunt: destrictis ensibus ipsi\nTyrrhenum valido Marte per agmen eunt,\nnon aliter quam cum Libyca de gente leones\ninvadunt sparsos lata per arva greges,\ndiffugiunt hostes inhonestaque volnera tergo\naccipiunt: Tusco sanguine terra rubet, sic iterum,\nsic saepe cadunt, ubi vincere aperte\nnon datur, insidias armaque tecta parant.\ncampus erat, campi claudebant ultima colles\nsilvaque montanas occulere apta feras,\nin medio paucos armentaque rara relinquunt,\ncetera virgultis abdita turba latet,\necce velut torrens undis pluvialibus auctus\naut nive, quae Zephyro victa tepente fluit,\nper sata perque vias fertur nec, ut ante solebat,\nriparum clausas margine finit aquas:\nsic Fabii vallem latis discursibus implent,\nquodque vident, sternunt, nec metus alter inest.\nquo ruitis, generosa domus? male creditis hosti:\nsimplex nobilitas, perfida tela cave!\nfraude perit virtus: in apertos undique campos\nprosiliunt hostes et latus omne tenent,\nquid faciant pauci contra tot milia fortes?\nquidve, quod in misero tempore restet, habent?\nsicut aper longe silvis Laurentibus actus\nfulmineo celeres dissipat ore canes,\nmox tamen ipse perit, sic non moriuntur inulti\nvolneraque alterna dantque feruntque manu.\nuna dies Fabios ad bellum miserat omnes:\nad bellum missos perdidit una dies.\nut tamen Herculeae superessent semina gentis,\ncredibile est ipsos consuluisse deos;\nnam puer impubes et adhuc non utilis armis\nunus de Fabia gente relictus erat,\nscilicet ut posses olim tu, Maxime, nasci,\ncui res cunctando restituenda foret.\nContinuata loco tria sidera, Corvus et Anguis\net medius Crater inter utrumque iacet.\nIdibus illa latent, oriuntur nocte sequenti,\nquae tibi cur tria sint tam sociata, canam,\nforte Iovi Phoebus festum sollemne parabat\n(non faciet longas fabula nostra moras):\ni, mea dixit â€˜avis, ne quid pia sacra moretur,\net tenuem vivis fontibus adfer aquam.â€™\ncorvus inauratum pedibus cratera recurvis\ntollit et aerium pervolat altus iter.\nstabat adhuc duris ficus densissima pomis:\ntemptat eam rostro; non erat apta legi.\ninmemor imperii sedisse sub arbore fertur,\ndum fierent tarda dulcia poma mora.\niamque satur nigris longum rapit unguibus hydrum\nad dominumque redit Actaque verba refert:\nâ€˜hic mihi causa morae, vivarum obsessor aquarum:\nhic tenuit fontes officiumque meum.â€™\naddis ait culpae mendacia, Phoebus â€˜et audes\nfatidicum verbis fallere velle deum?\nat tibi, dum lacteus haerebit in arbore ficus,\nde nullo gelidae fonte bibentur aquae,â€™\ndixit, et antiqui monumenta perennia facti,\nAnguis, Avis, Crater sidera iuncta micant.\nTertia post Idus nudos aurora Lupercos\naspicit, et Fauni sacra bicornis eunt.\ndicite, Pierides, sacrorum quae sit origo,\nattigerint Lati as unde petita domos.\nPana deum pecoris veteres coluisse feruntur\nArcades: Arcadiis plurimus ille iugis,\ntestis erit Pholoe, testes Stymphalides undae,\nquique citis Ladon in mare currit aquis,\ncinctaque pinetis nemoris iuga Nonacrini,\naltaque Cyllene1 Parrhasiaeque nives.\nPan erat armenti, Pan illic numen equarum;\nmunus ob incolumes ille ferebat oves.\ntranstulit Evander silvestria numina secum;\nhic, ubi nunc urbs est, tum locus urbis erat.\ninde deum colimus, devectaque sacra Pelasgis\nflamen adhuc prisco more Dialis obit.1\ncur igitur currant, et cur (sic currere mos est)\nnuda ferant posita corpora veste, rogas?\nipse deus velox discurrere gaudet in altis\nmontibus et subitas concipit ipse fugas;\nipse deus nudus nudos iubet ire ministros,\nnec satis ad cursus commoda vestis erat.\nante Iovem genitum terras habuisse feruntur\nArcades, et luna gens prior illa fuit.\nvita feris similis, nullos agitata per usus:\nartis adhuc expers et rude volgus erat.\npro domibus frondes norant, pro frugibus herbas,\nnectar erat palmis hausta duabus aqua.\nnullus anhelabat sub adunco vomere taurus,\nnulla sub imperio terra colentis erat:\nnullus adhuc erat usus equi, se quisque ferebat:\nibat ovis lana corpus amicta sua.\nsub Iove durabant et corpora nuda gerebant\ndocta graves imbres et tolerare Notos.\nnunc quoque detecti referunt monumenta vetusti\nmoris et antiquas testificantur opes.\nsed cur praecipue fugiat velamina Faunus,\ntraditur antiqui fabula plena ioci.\nforte comes dominae iuvenis Tirynthius ibat:\nvidit ab excelso Faunus utrumque iugo.\nvidit et incaluit, montana que numina, dixit\nnil mihi vobiscum est: hic meus ardor erit.\nibat odoratis humeros perfusa capillis\nMaeonis aurato conspicienda sinu:\naurea pellebant tepidos umbracula soles,\nquae tamen Herculeae sustinuere manus,\niam Bacchi nemus et Tmoli vineta tenebat,\nHesperos et fusco roscidus ibat equo.\nantra subit tofis laqueata et pumice vivo;\ngarrulus in primo limine rivus erat.\ndumque parant epulas potandaque vina ministri,\ncultibus Alciden instruit illa suis.\ndat tenuis tunicas Gaetulo murice tinctas,\ndat teretem zonam, qua modo cincta fuit.\nventre minor zona est; tunicarum vincla relaxat,\nut posset magnas exeruisse manus,\nfregerat armillas non illa ad brachia factas,\nscindebant magni vincula parva pedes.\nipsa capit clavamque gravem spoliumque leonis\nconditaque in pharetra tela minora sua.\nsic epulis functi sic dant sua corpora somno,\net positis iuxta secubuere toris;\ncausa, repertori vitis quia sacra parabant,\nquae facerent pure, cum foret orta dies.\nnoctis erat medium, quid non amor improbus audet?\nroscida per tenebras Faunus ad antra venit,\nutque videt comites somno vinoque solutos,\nspem capit in dominis esse soporis idem.\nintrat, et huc illuc temerarius errat adulter\net praefert cautas subsequiturque manus,\nvenerat ad strati captata cubilia lecti\net felix prima sorte futurus erat.\nut tetigit fulvi saetis hirsuta leonis\nvellera, pertimuit sustinuitque manum\nattonitusque metu rediit, ut saepe viator\nturbatus viso rettulit angue pedem,\ninde tori, qui iunctus erat, velamina tangit\nmollia, mendaci decipiturque nota.\nascendit spondaque sibi propiore recumbit,\net tumidum cornu durius inguen erat.\ninterea tunicas ora subducit ab ima:\nhorrebant densis aspera crura pilis,\ncetera temptantem subito Tirynthius heros\nreppulit: e summo decidit ille toro.\nfit sonus, inclamat comites et lumina poscit\nMaeonis: inlatis ignibus acta patent.\nille gemit lecto graviter deiectus ab alto,\nmembraque de dura vix sua tollit humo.\nridet et Alcides et qui videre iacentem,\nridet amatorem Lyda puella suum.\nveste deus lusus fallentes lumina vestes\nnon amat et nudos ad sua sacra vocat,\nadde peregrinis causas, mea Musa, Latinas,\ninque suo noster pulvere currat equus,\ncornipedi Fauno caesa de more capella\nvenit ad exiguas turba vocata dapes,\ndumque sacerdotes veribus transuta salignis\nexta parant, medias sole tenente vias,\nRomulus et frater pastoralisque iuventus\nsolibus et campo corpora nuda dabant;\ncaestibus et iaculis et misso pondere saxi\nbrachia per lusus experienda dabant:\npastor ab excelso â€˜per devia rura iuvencos,\nRomule, praedones, et Reme,â€™ dixit agunt.\nlongum erat armari: diversis exit uterque\npartibus; occursu praeda recepta Remi.\nut rediit, veribus stridentia detrahit exta\natque ait haec certe non nisi victor edet.\ndicta facit Fabiique simul, venit inritus illuc\nRomulus et mensas ossaque nuda videt;\nrisit et indoluit Fabios potuisse Remumque\nvincere, Quintilios non potuisse suos.\nfama manet facti: posito velamine currunt,\net memorem famam, quod bene cessit, habet,\nforsitan et quaeras, cur sit locus ille Lupercal,\nquaeve diem tali nomine causa notet.\nSilvia Vestalis caelestia semina partu\nediderat patruo regna tenente suo.\nis iubet auferri parvos et in amne necari:\nquid facis? ex istis Romulus alter erit.\niussa recusantes peragunt lacrimosa ministri,\nflent tamen et geminos in loca iussa ferunt.\nAlbula, quem Tiberim mersus Tiberinus in undis\nreddidit, hibernis forte tumebat aquis:\nhic, ubi nunc fora sunt, lintres errare videres,\nquaque iacent valles, Maxime Circe, tuae.\nhuc ubi venerunt (neque enim procedere possunt\nlongius), ex illis unus et alter ait:\nâ€˜at quam sunt similes! at quam formosus uterque!\nplus tamen ex illis iste vigoris habet,\nsi genus arguitur voltu, nisi fallit imago,\nnescio quem in vobis suspicor esse deumâ€”\nat si quis vestrae deus esset originis auctor,\nin tam praecipiti tempore\nferret opem; ferret opem certe, si non ope mater egeret,\nquae facta est uno mater et orba die.\nnata simul, moritura simul, simul ite sub undas\ncorpora!â€™ desierat deposuitque sinu.\nvagierunt ambo pariter: sensisse putares,\nhi redeunt udis in sua tecta genis,\nsustinet impositos summa cavus alveus unda:\nheu quantum fati parva tabella tulit!\nalveus in limo silvis adpulsus opacis\npaulatim fluvio deficiente sedet.\narbor erat: remanent vestigia, quaeque vocatur\nRumina nunc ficus, Romula ficus erat.\nvenit ad expositos (mirum!) lupa feta gemellos:\nquis credat pueris non nocuisse feram?\nnon nocuisse parum est, prodest quoque: quos lupa nutrit,\nperdere cognatae sustinuere manus,\nconstitit et cauda teneris blanditur alumnis\net fingit lingua corpora bina sua.\nMarte satos scires: timor afuit, ubera ducunt\nnec sibi promissi lactis aluntur ope.\nilla loco nomen fecit, locus ipse Lupercis.\nmagna dati nutrix praemia lactis habet,\nquid vetat Arcadio dictos a monte Lupercos?\nFaunus in Arcadia templa Lycaeus habet.\nnupta, quid expectas? non tu pollentibus herbis\nnec prece nec magico carmine mater eris;\nexcipe fecundae patienter verbera dextrae,\niam socer optatum nomen habebit avi.\nnam fuit illa dies, dura cum sorte maritae\nreddebant uteri pignora rara sui.\nquid mihi clamabat prodest rapuisse Sabinas,\nRomulus (hoc illo sceptra tenente fuit)\nâ€˜si mea non vires, sed bellum iniuria fecit?\nutilius fuerat non habuisse nurus.â€™\nmonte sub Esquilio multis incaeduus annis\nIunonis magnae nomine lucus erat.\nhuc ubi venerunt, pariter nuptaeque virique\nsuppliciter posito procubuere genu,\ncum subito motae tremuere cacumina silvae\net dea per lucos mira locuta suos:\nItalidas matres inquit sacer hircus inito.\nobstipuit dubio territa turba sono.\naugur erat (nomen longis intercidit annis,\nnuper ab Etrusca venerat exul humo),\nille caprum mactat, iussae sua terga puellae\npellibus exsectis percutienda dabant,\nluna resumebat decimo nova cornua motu,\nvirque pater subito nuptaque mater erat.\ngratia Lucinae! dedit haec tibi nomina lucus,\naut quia principium tu, dea, lucis habes,\nparce, precor, gravidis, facilis Lucina, puellis\nmaturumque utero molliter aufer onus.\norta dies fuerit, tu desine credere ventis:\nperdidit illius temporis aura fidem;\nflamina non constant, et sex reserata diebus\ncarceris Aeolii ianua lata patet,\niam levis obliqua subsedit Aquarius urna:\nproximus aetherios excipe, Piscis, equos.\nte memorant fratremque tuum (nam iuncta micatis\nsigna) duos tergo sustinuisse deos.\nterribilem quondam fugiens Typhona Dione,\ntunc cum pro caelo Iuppiter arma tulit,\nvenit ad Euphraten comitata Cupidine parvo\ninque Palaestinae margine sedit aquae.\npopulus et cannae riparum summa tenebant,\nspemque dabant salices hos quoque posse tegi.\ndum latet, insonuit vento nemus; illa timore\npallet et hostiles credit adesse manus,\nutque sinu tenuit natum, â€˜succurrite, nymphae,\net dis auxilium ferte duobus!â€™ ait.\nnec mora, prosiluit. pisces subiere gemelli:\npro quo nunc dignum sidera munus habent,\ninde nefas ducunt genus hoc imponere mensis\nnec violant timidi piscibus ora Syri.\nProxima lux vacua est, at tertia dicta Quirino\nqui tenet hoc nomen, Romulus ante fuit,\nsive quod hasta curis priscis est dicta Sabinis\n(bellicus a telo venit in astra deus),\nsive suum regi nomen posuere Quirites,\nseu quia Romanis iunxerat ille Cures.\nnam pater armipotens, postquam nova moenia vidit\nmultaque Romulea bella peracta manu,\nIuppiter, inquit, â€˜habet Romana potentia vires:\nsanguinis officio non eget illa mei.\nredde patri natum, quamvis intercidit alter,\npro se proque Remo, qui mihi restat, erit.\nunus erit, quem tu tolles in caerula caeli\ntu mihi dixisti: sint rata dicta Iovis.â€™\nIuppiter adnuerat. nutu tremefactus uterque\nest polus, et caeli pondera movit Atlas,\nest locus, antiqui Capreae dixere paludem:\nforte tuis illic, Romule, iura dabas,\nsol fugit, et removent subeuntia nubila caelum,\net gravis effusis decidit imber aquis.\nhinc tonat, hinc missis abrumpitur ignibus aether:\nfit fuga, rex patriis astra petebat equis,\nluctus erat, falsaeque patres in crimine caedis,\nhaesissetque animis forsitan illa fides;\nsed Proculus Longa veniebat Iulius Alba,\nlunaque fulgebat, nec facis usus erat,\ncum subito motu saepes tremuere sinistrae:\nrettulit ille gradus, horrueruntque comae,\npulcher et humano maior trabeaque decorus\nRomulus in media visus adesse via\net dixisse simul â€˜prohibe lugere Quirites,\nnec violent lacrimis numina nostra suis;\ntura ferant placentque novum pia turba Quirinum\net patrias artes militiamque colant.â€™ iussit\net in tenues oculis evanuit auras;\nconvocat hic populos iussaque verba refert.\ntempla deo fiunt, collis quoque dictus ab illo est,\net referunt certi sacra paterna dies.\nlux quoque cur eadem Stultorum festa vocetur,\naccipe, parva quidem causa, sed apta subest.\nnon habuit doctos tellus antiqua colonos:\nlassabant agiles aspera bella viros,\nplus erat in gladio quam curvo laudis aratro:\nneglectus domino pauca ferebat ager.\nfarra tamen veteres iaciebant, farra metebant,\nprimitias Cereri farra resecta dabant,\nusibus admoniti flammis torrenda dederunt\nmultaque peccato damna tulere suo.\nnam modo verrebant nigras pro farre favillas,\nnunc ipsas ignes corripuere casas;\nfacta dea est Fornax: laeti Fornace coloni\norant, ut fruges temperet illa suas.\ncurio legitimis nunc Fornacalia verbis\nmaximus indicit nec stata sacra facit,\ninque foro, multa circum pendente tabella,\nsignatur certa curia quaeque nota;\nstultaque pars populi, quae sit sua curia, nescit,\nsed facit extrema sacra relata die.\nEst honor et tumulis. Animas placate paternas\nparvaque in extinctas munera ferte pyras.\nparva petunt manes, pietas pro divite grata est\nmunere: non avidos Styx habet ima deos,\ntegula porrectis satis est velata coronis\net sparsae fruges parcaque mica salis\ninque mero mollita Ceres violaeque solutae:\nhaec habeat media testa relicta via.\nnec maiora veto, sed et his placabilis umbra est\nadde preces positis et sua verba focis,\nhunc morem Aeneas, pietatis idoneus auctor,\nattulit in terras, iuste Latine, tuas;\nille patris Genio sollemnia dona ferebat:\nhinc populi ritus edidicere pios.\nat quondam, dum longa gerunt pugnacibus armis\nbella, Parentales deseruere dies.\nnon impune fuit; nam dicitur omine ab isto\nRoma suburbanis incaluisse rogis.\nvix equidem credo: bustis exisse feruntur\net tacitae questi tempore noctis avi,\nperque vias urbis latosque ululasse per agros\ndeformes animas, volgus inane, ferunt.\npost ea praeteriti tumulis redduntur honores,\nprodigiisque venit funeribusque modus,\ndum tamen haec fiunt, viduae cessate puellae:\nexpectet puros pinea taeda dies,\nnec tibi, quae cupidae matura videbere matri,\ncomat virgineas hasta recurva comas.\nconde tuas, Hymenaee, faces et ab ignibus atris\naufer! habent alias maesta sepulchra faces.\ndi quoque templorum foribus celentur opertis,\nture vacent arae stentque sine igne foci.\nnunc animae tenues et corpora functa sepulcris\nerrant, nunc posito pascitur umbra cibo.\nnec tamen haec ultra, quam tot de mense supersint\nLuciferi, quot habent carmina nostra pedes,\nhanc, quia iusta ferunt, dixere Feralia lucem;\nultima placandis manibus illa dies.\necce anus in mediis residens annosa puellis\nsacra facit Tacitae (nec tamen ipsa tacet),\net digitis tria tura tribus sub limine ponit,\nqua brevis occultum mus sibi fecit iter;\ntunc cantata ligat cum fusco licia plumbo\net septem nigras versat in ore fabas,\nquodque pice adstrinxit, quod acu traiecit aena,\nobsutum maenae torret in igne caput;\nvina quoque instillat: vini quodcumque relictum est,\naut ipsa aut comites, plus tamen ipsa, bibit.\nhostiles linguas inimicaque vinximus ora\ndicit discedens ebriaque exit anus.\nprotinus a nobis, quae sit dea Muta, requires:\ndisce, per antiquos quae mihi nota senes.\nIuppiter immodico Iuturnae victus amore\nmulta tulit tanto non patienda deo:\nilla modo in silvis inter coryleta latebat,\nnunc in cognatas desiliebat aquas,\nconvocat hic nymphas, Latium quaecumque tenebant,\net iacit in medio talia verba choro:\nâ€˜invidet ipsa sibi vitatque, quod expedit illi,\nvestra soror summo concubuisse deo.\nconsulite ambobus; nam quae mea magna voluptas,\nutilitas vestrae magna sororis erit.\nvos illi in prima fugienti obsistite ripa,\nne sua fluminea corpora mergat aqua.â€™\ndixerat: adnuerant nymphae Tiberinides omnes,\nquaeque colunt thalamos, Ilia diva, tuos.\nforte fuit nais, Lara nomine, prima sed illi\ndicta bis antiquum syllaba nomen erat,\nex vitio positum, saepe illi dixerat Almo\nnata, tene linguam, nec tamen illa tenet,\nquae simul ac tetigit Iuturnae stagna sororis,\neffuge ait ripas; dicta refertque Iovis.\nilla etiam Iunonem adiit, miserataque nuptas\nnaida Iuturnam vir tuus inquit amat.\nIuppiter intumuit, quaque est non usa modeste,\neripit huic linguam Mercuriumque vocat:\nâ€˜duc hanc ad manes; locus ille silentibus aptus.\nnympha, sed infernae nympha paludis erit.â€™\niussa Iovis fiunt, accepit lucus euntes:\ndicitur illa duci tunc placuisse deo.\nvim parat hic, voltu pro verbis illa precatur,\net frustra muto nititur ore loqui.\nfitque gravis geminosque parit, qui compita servant\net vigilant nostra semper in urbe, Lares.\nProxima cognati dixere Caristia cari,\net venit ad socios turba propinqua deos.\nscilicet a tumulis et, qui periere, propinquis\nprotinus ad vivos ora referre iuvat\npostque tot amissos, quicquid de sanguine restat,\naspicere et generis dinumerare gradus,\ninnocui veniant: procul hinc, procul impius esto\nfrater et in partus mater acerba suos,\ncui pater est vivax, qui matris digerit annos,\nquae premit invisam socrus iniqua nurum.\nTantalidae fratres absint et Iasonis uxor\net quae ruricolis semina tosta dedit,\net soror et Procne Tereusque duabus iniquus\net quicumque suas per scelus auget opes.\ndis generis date tura boni (Concordia fertur\nilla praecipue mitis adesse die)\net libate dapes, ut, grati pignus honoris,\nnutriat incinctos missa patella Lares.\niamque ubi suadebit placidos nox humida somnos,\nlarga precaturi sumite vina manu,\net bene vos, bene te, patriae pater, optime Caesar!\ndicite suffuso per sacra verba mero.\nNox ubi transient, solito celebretur honore\nseparat indicio qui deus arva suo.\nTermine, sive lapis, sive es defossus in agro\nstipes, ab antiquis tu quoque numen habes.\nte duo diversa domini de parte coronant\nbinaque serta tibi binaque liba ferunt.\nara fit: huc ignem curto fert rustica testu\nsumptum de tepidis ipsa colona focis,\nligna senex minuit concisaque construit arte\net solida ramos figere pugnat humo:\ntum sicco primas inritat cortice flammas,\nstat puer et manibus lata canistra tenet.\ninde ubi ter fruges medios immisit in ignis,\nporrigit incisos filia parva favos,\nvina tenent alii; libantur singula flammis;\nspectant, et linguis candida turba favet.\nspargitur et caeso communis Terminus agno\nnec queritur, lactans cum sibi porca datur,\nconveniunt celebrantque dapes vicinia simplex\net cantant laudes, Termine sancte, tuas:\ntu populos urbesque et regna ingentia finis:\nomnis erit sine te litigiosus ager.\nnulla tibi ambitio est, nullo corrumperis auro,\nlegitima servas credita rura fide.\nsi tu signasses olim Thyreatida terram,\ncorpora non leto missa trecenta forent,\nnec foret Othryades congestis lectus in armis,\no quantum patriae sanguinis ille dedit!\nquid, nova cum fierent Capitolia? nempe deorum\ncuncta Iovi cessit turba locumque dedit:\nTerminus, ut veteres memorant, inventus in aede\nrestitit et magno cum Iove templa tenet.\nnunc quoque, se supra ne quid nisi sidera cernat,\nexiguum templi tecta foramen habent.\nermine, post illud levitas tibi libera non est:\nqua positus fueris in statione, mane,\nnec tu vicino quicquam concede roganti,\nne videare hominem praeposuisse Iovi;\net seu vomeribus seu tu pulsabere rastris,\nclamato tuus est hic ager, ille suus!\nest via, quae populum Laurentes ducit in agros,\nquondam Dardanio regna petita duci:\nilla lanigeri pecoris tibi, Termine, fibris\nsacra videt fieri sextus ab urbe lapis,\ngentibus est aliis tellus data limite certo:\nRomanae spatium est urbis et orbis idem.\nNunc mihi dicenda est regis fuga: traxit ab illa\nsextus ab extremo nomina mense dies.\nultima Tarquinius Romanae gentis habebat\nregna, vir iniustus, fortis ad arma tamen,\nceperat hic alias, alias everterat urbes\net Gabios turpi fecerat arte suos.\nnamque trium minimus, proles manifesta Superbi,\nin medios hostes nocte silente venit.\nnudarant gladios: occidite dixit â€˜inermem!\nhoc cupiant fratres Tarquiniusque pater,\nqui mea crudeli laceravit verbere terga.â€™\ndicere ut hoc posset, verbera passus erat.\nluna fuit: spectant iuvenem gladiosque recondunt\ntergaque deducta veste notata vident,\nflent quoque et, ut secum tueatur bella, precantur:\ncallidus ignaris adnuit ille viris.\niamque potens misso genitorem appellat amico,\nperdendi Gabios quod sibi monstret iter.\nhortus odoratis suberat cultissimus herbis\nsectus humum rivo lene sonantis aquae:\nillic Tarquinius mandata latentia nati\naccipit et virga lilia summa metit,\nnuntius ut rediit decussaque lilia dixit,\nfilius agnosco iussa parentis ait.\nnec mora, principibus caesis ex urbe Gabina\ntraduntur ducibus moenia nuda suis.\necce, nefas visu, mediis altaribus anguis\nexit et extinctis ignibus exta rapit,\nconsulitur Phoebus: sors est ita reddita: â€˜matri\nqui dederit princeps oscula, victor erit.â€™\noscula quisque suae matri properata tulerunt,\nnon intellecto credula turba deo.\nBrutus erat stulti sapiens imitator, ut esset\ntutus ab insidiis, dire Superbe, tuis;\nille iacens pronus matri dedit oscula Terrae,\ncreditus offenso procubuisse pede.\ncingitur interea Romanis Ardea signis\net patitur longas obsidione moras,\ndum vacat et metuunt hostes committere pugnam,\nluditur in castris, otia miles agit.\nTarquinius iuvenis socios dapibusque meroque\naccipit; ex illis rege creatus ait:\nâ€˜dum nos sollicitos pigro tenet Ardea bello\nnec sinit ad patrios arma referre deos,\ncquid in officio torus est sociatis? et ecquid\nconiugibus nostris mutua cura sumus?â€™\nquisque suam laudat: studiis certamina crescunt,\net fervet multo linguaque corque mero.\nsurgit, cui dederat clarum Collatia nomen:\nnon opus est verbis, credite rebus! ait.\nnox superest: tollamur equis urbemque petamus!\ndicta placent, frenis impediuntur equi,\npertulerant dominos, regalia protinus illi\ntecta petunt: custos in fore nullus erat.\necce nurus regis fusis per colla coronis\ninveniunt posito pervigilare mero.\ninde cito passu petitur Lucretia: nebat,\nante torum calathi lanaque mollis erat.\nlumen ad exiguum famulae data pensa trahebant,\ninter quas tenui sic ait illa sono:\nâ€˜mittenda est domino (nunc, nunc properate, puellae!)\nquam primum nostra facta lacerna manu.\nquid tamen auditis? nam plura audire potestis:\nquantum de bello dicitur esse super?\npostmodo victa cades: melioribus, Ardea, restas,\nimproba, quae nostros cogis abesse viros,\nsint tantum reduces! sed enim temerarius ille\nest meus et stricto qualibet ense ruit.\nmens abit, et morior, quotiens pugnantis imago\nme subit, et gelidum pectora frigus habet.â€™\ndesinit in lacrimas intentaque fila remittit,\nin gremio voltum deposuitque suum.\nhoc ipsum decuit: lacrimae decuere pudicae,\net facies animo dignaque parque fuit.\npone metum, veni! coniunx ait. illa revixit\ndeque viri collo dulce pependit onus.\ninterea iuvenis furiales regius ignis\nconcipit et caeco raptus amore furit,\nforma placet niveusque color flavique capilli,\nquique aderat nulla factus ab arte decor;\nverba placent et vox, et quod corrumpere non est,\nquoque minor spes est, hoc magis ille cupit,\niam dederat cantus lucis praenuntius ales,\ncum referunt iuvenes in sua castra pedem,\ncarpitur adtonitos absentis imagine sensus\nille. recordanti plura magisque placent:\nâ€˜sic sedit, sic culta fuit, sic stamina nevit,\nneglectae collo sic iacuere comae,\nhos habuit voltus, haec illi verba fuerunt,\nhic color, haec facies, hic decor oris erat.â€™\nut solet a magno fluctus languescere flatu,\nsed tamen a vento, qui fuit, unda tumet,\nsic, quamvis aberat placitae praesentia formae,\nquem dederat praesens forma, manebat amor.\nardet et iniusti stimulis agitatus amoris\ncomparat indigno vimque dolumque toro.\nexitus in dubio est: audebimus ultima! dixit,\nâ€˜viderit! audentes forsque deusque iuvat,\ncepimus audendo Gabios quoque.â€™ talia fatus\nense latus cinxit tergaque pressit equi.\naccipit aerata iuvenem Collatia porta\ncondere iam voltus sole parante suos.\nhostis ut hospes init penetralia Collatini:\ncomiter excipitur; sanguine iunctus erat.\nquantum animis erroris inest! parat inscia rerum\ninfelix epulas hostibus illa suis.\nfunctus erat dapibus: poscunt sua tempora somnum\nnox erat et tota lumina nulla domo:\nsurgit et aurata vagina liberat ensem\net venit in thalamos, nupta pudica, tuos.\nutque torum pressit, â€˜ferrum, Lucretia, mecum est.\nnatusâ€™ ait regis Tarquiniusque loquor!\nilla nihil: neque enim vocem viresque loquendi\naut aliquid toto pectore mentis habet,\nsed tremit, ut quondam stabulis deprensa relictis\nparva sub infesto cum iacet agna lupo.\nquid faciat? pugnet? vincetur femina pugnans.\nclamet? at in dextra, qui vetet, ensis erat.\neffugiat? positis urgentur pectora palmis,\ntunc primum externa pectora tacta manu.\ninstat amans hostis precibus pretioque minisque:\nnec prece nec pretio nec movet ille minis.\nnil agis: eripiam dixit â€˜per crimina vitam:\nfalsus adulterii testis adulter ero:\ninterimam famulum, cum quo deprensa ferens.â€™\nsuccubuit famae victa puella metu.\nquid, victor, gaudes? haec te victoria perdet,\nheu quanto regnis nox stetit una tuis!\niamque erat orta dies: passis sedet illa capillis,\nut solet ad nati mater itura rogum,\ngrandaevumque patrem fido cum coniuge castris\nevocat, et posita venit uterque mora.\nutque vident habitum, quae luctus causa, requirunt,\ncui paret exequias, quove sit icta malo?\nilla diu reticet pudibundaque celat amictu\nora: fluunt lacrimae more perennis aquae.\nhinc pater, hinc coniunx lacrimas solantur et orant,\nindicet, et caeco flentque paventque metu.\nter conata loqui ter destitit, ausaque quarto\nnon oculos ideo sustulit illa suos.\nhoc quoque Tarquinio debebimus? eloquar, inquit,\neloquar infelix dedecus ipsa meum?\nquaeque potest, narrat, restabant ultima: flevit,\net matronales erubuere genae,\ndant veniam facto genitor coniunxque coacto:\nquam dixit veniam vos datis, ipsa nego.\nnec mora, celato fixit sua pectora ferro\net cadit in patrios sanguinulenta pedes.\ntunc quoque iam moriens ne non procumbat honeste,\nrespicit; haec etiam cura cadentis erat.\necce super corpus communia damna gementes\nobliti decoris virque paterque iacent.\nBrutus adest tandemque animo sua nomina fallit\nfixaque semianimi corpore tela rapit\nstillantemque tenens generoso sanguine cultrum\nedidit impavidos ore minante sonos:\nâ€˜per tibi ego hunc iuro fortem castumque cruorem\nperque tuos manes, qui mihi numen erunt,\nTarquinium profuga poenas cum stirpe daturum,\niam satis est virtus dissimulata diu.â€™\nilla iacens ad verba oculos sine lumine movit\nvisaque concussa dicta probare coma.\nfertur in exequias animi matrona virilis\net secum lacrimas invidiamque trahit,\nvolnus inane patet. Brutus clamore Quirites\nconcitat et regis facta nefanda refert.\nTarquinius cum prole fugit, capit annua consul\niura: dies regnis illa suprema fuit.\nFallimur, an veris praenuntia venit hirundo\nnec metuit, ne qua versa recurrat hiems?\nsaepe tamen, Procne, nimium properasse querens,\nvirque tuo Tereus frigore laetus erit.\nIamque duae restant noctes de mense secundo,\nMarsque citos iunctis curribus urget equos:\nex vero positum permansit Equirria nomen,\nquae deus in Campo prospicit ipse suo.\niure venis, Gradive: locum tua tempora poscunt,\nsignatusque tuo nomine mensis adest.\nvenimus in portum libro cum mense peracto:\nnaviget hinc alia iam mihi linter aqua.\nBellice, depositis clipeo paulisper et hasta,\nMars, ades et nitidas casside solve comas,\nforsitan ipse roges, quid sit cum Marte poetae:\na te, qui canitur, nomina mensis habet.\nipse vides manibus peragi fera bella Minervae:\nnum minus ingenuis artibus illa vacat?\nPalladis exemplo ponendae tempora sume\ncuspidis: invenies et quod inermis agas.\ntunc quoque inermis eras, cum te Romana sacerdos\ncepit, ut huic urbi semina magna dares.\nSilvia Vestalis (quid enim vetat inde moveri?)\nsacra lavaturas mane petebat aquas,\nventum erat ad molli declivem tramite ripam:\nponitur e summa fictilis urna coma.\nfessa resedit humo ventosque accepit aperto\npectore, turbatas restituitque comas,\ndum sedet, umbrosae salices volucresque canorae\nfecerunt somnos et leve murmur aquae,\nblanda quies furtim victis obrepsit ocellis,\net cadit a mento languida facta manus.\nMars videt hanc visamque cupit potiturque cupita\net sua divina furta fefellit ope.\nsomnus abit, iacet ipsa gravis: iam scilicet intra\nviscera Romanae conditor urbis erat.\nlanguida consurgit nec scit, cur languida surgat,\net peragit talis arbore nixa sonos:\nâ€˜utile sit faustumque, precor, quod imagine somni\nvidimus, an somno clarius illud erat?\nignibus Iliacis aderam, cum lapsa capillis\ndecidit ante sacros lanea vitta focos,\ninde duae pariter, visu mirabile, palmae\nsurgunt: ex illis altera maior erat,\net gravibus ramis totum protexerat orbem\ncontigeratque sua sidera summa coma.\necce meus ferrum patruus molitur in illas:\nterreor admonitu, corque timore micat.\nMartia picus avis gemino pro stipite pugnant\net lupa: tuta per hos utraque palma fuit.â€™\ndixerat et plenam non firmis viribus urnam\nsustulit; implerat, dum sua visa refert.\ninterea crescente Remo, crescente Quirino,\ncaelesti tumidus pondere venter erat.\nquo minus emeritis exiret cursibus annus,\nrestabant nitido iam duo signa deo:\nSilvia fit mater. Vestae simulacra feruntur\nvirgineas oculis opposuisse manus;\nara deae certe tremuit pariente ministra,\net subiit cineres territa flamma suos.\nhoc ubi cognovit contemptor Amulius aequi\n(nam raptas fratri victor habebat opes),\namne iubet mergi geminos, scelus unda refugit;\nin sicca pueri destituuntur humo.\nlacte quis infantes nescit crevisse ferino,\net picum expositis saepe tulisse cibos?\nnon ego te, tantae nutrix Larentia gentis,\nnec taceam vestras, Faustule pauper, opes,\nvester honos veniet, cum Larentalia dicam:\nacceptus geniis illa December habet.\nMartia ter senos proles adoleverat annos,\net suberat flavae iam nova barba comae:\nomnibus agricolis armentorumque magistris\nIliadae fratres iura petita dabant,\nsaepe domum veniunt praedonum sanguine laeti\net redigunt actos in sua rura boves.\nut genus audierunt, animos pater editus auget,\net pudet in paucis nomen habere casis,\nRomuleoque cadit traiectus Amulius ense,\nregnaque longaevo restituuntur avo.\nmoenia conduntur, quae quamvis parva fuerunt,\nnon tamen expediit transsiluisse Remo.\niam, modo quae fuerant silvae pecorumque recessus,\nurbs erat, aeternae cum pater urbis ait:\nâ€˜arbiter armorum, de cuius sanguine natus\ncredor (et, ut credar, pignora multa dabo),\na te principium Romano dicimus anno:\nprimus de patrio nomine mensis erit.â€™\nvox rata fit, patrioque vocat de nomine mensem.\ndicitur haec pietas grata fuisse deo.\net tamen ante omnes Martem coluere priores:\nhoc dederat studiis bellica turba suis.\nPallada Cecropidae, Minoia Creta Dianam,\nVolcanum tellus Hypsipylea colit,\nIunonem Sparte Pelopeiadesque Mycenae,\npinigerum Fauni Maenalis ora caput:\nMars Latio venerandus erat, quia praesidet\narmis: arma ferae genti remque decusque dabant,\nquod si forte vacas, peregrinos inspice fastos:\nmensis in his etiam nomine Martis erit.\ntertius Albanis, quintus fuit ille Faliscis,\nsextus apud populos, Hernica terra, tuos.\ninter Aricinos Albanaque tempora constat\nfactaque Telegoni moenia celsa manu.\nquintum Laurentes, bis quintum Aequiculus acer,\na tribus hunc primum turba Curensis habet;\net tibi cum proavis, miles Peligne, Sabinis\nconvenit: huic genti quartus utrique deus.\nRomulus hos omnes ut vinceret ordine saltem,\nsanguinis auctori tempora prima dedit,\nnec totidem veteres, quot nunc, habuere Kalendas:\nille minor geminis mensibus annus erat.\nnondum tradiderat victas victoribus artes\nGraecia, facundum sed male forte genus,\nqui bene pugnabat, Romanam noverat artem:\nmittere qui poterat pila, disertus erat.\nquis tunc aut Hyadas aut Pleiadas Atlanteas\nsenserat, aut geminos esse sub axe polos?\nesse duas Arctos, quarum Cynosura petatur\nSidoniis, Helicen Graia carina notet?\nsignaque quae longo frater percenseat anno,\nire per haec uno mense sororis equos?\nlibera currebant et inobservata per annum\nsidera; constabat sed tamen esse deos.\nnon illi caelo labentia signa tenebant,\nsed sua, quae magnum perdere crimen erat.\nilla quidem foeno; sed erat reverentia foeno,\nquantam nunc aquilas cernis habere tuas.\npertica suspensos portabat longa maniplos,\nunde maniplaris nomina miles habet,\nergo animi indociles et adhuc ratione carentes\nmensibus egerunt lustra minora decem.\nannus erat, decimum cum luna receperat orbem:\nhic numerus magno tunc in honore fuit;\nseu quia tot digiti, per quos numerare solemus,\nseu quia bis quinto femina mense parit,\nseu quod adusque decem numero crescente venitur,\nprincipium spatiis sumitur inde novis,\ninde patres centum denos secrevit in orbes\nRomulus, hastatos instituitque decem;\net totidem princeps, totidem pilanus habebat\ncorpora, legitimo quique merebat equo.\nquin etiam partes totidem Titiensibus ille,\nquosque vocant Ramnes, Luceribusque dedit,\nadsuetos igitur numeros servavit in anno.\nhoc luget spatio femina maesta virum.\nneu dubites, primae fuerint quin ante Kalendae\nMartis, ad haec animum signa referre potes,\nlaurea, flaminibus quae toto perstitit anno,\ntollitur, et frondes sunt in honore novae,\nianua tunc regis posita viret arbore Phoebi:\nante tuas fit idem, curia prisca, fores.\nVesta quoque ut folio niteat velata recenti,\ncedit ab Iliacis laurea cana focis,\nadde, quod arcana fieri novus ignis in aede\ndicitur, et vires flamma refecta capit.\nnec mihi parva fides, annos hinc isse priores,\nAnna quod hoc coepta est mense Perenna coli.\nhinc etiam veteres miti memorantur honores\nad spatium belli, perfide Poene, tui.\ndenique quintus ab hoc fuerat Quintilis, et inde\nincipit, a numero nomina quisquis habet,\nprimus oliviferis Romam deductus ab arvis\nPompilius menses sensit abesse duos,\nsive hoc a Samio doctus, qui posse renasci\nnos putat, Egeria sive monente sua.\nsed tamen errabant etiam nunc tempora, donec\nCaesaris in multis haec quoque cura fuit.\nnon haec ille deus tantaeque propaginis auctor\ncredidit officiis esse minora suis,\npromissumque sibi voluit praenoscere caelum\nnec deus ignotas hospes inire domos,\nille moras solis, quibus in sua signa rediret,\ntraditur exactis disposuisse notis.\nis decies senos tercentum et quinque diebus\niunxit et e pleno tempora quinta die.\nhic anni modus est: in lustrum accedere debet,\nquae consummatur partibus, una dies.\nâ€˜Si licet occultos monitus audire deorum\nvatibus, ut certe fama licere putat,\ncum sis officiis, Gradive, virilibus aptus,\ndic mihi, matronae cur tua festa colant.â€™\nsic ego. sic posita dixit mihi casside Mavors,\nsed tamen in dextra missilis hasta fuit:\nâ€˜nunc primum studiis pacis, deus utilis armis,\nadvocor et gressus in nova castra fero,\nnec piget incepti; iuvat hac quoque parte morari,\nhoc solam ne se posse Minerva putet,\ndisce, Latinorum vates operose dierum,\nquod petis, et memori pectore dicta nota.\nparva fuit, si prima velis elementa referre,\nRoma, sed in parva spes tamen huius erat.\nmoenia iam stabant, populis angusta futuris,\ncredita sed turbae tunc nimis ampla suae.\nquae fuerit nostri, si quaeris, regia nati,\naspice de canna straminibusque domum.\nin stipula placidi capiebat munera somni,\net tamen ex illo venit in astra toro.\niamque loco maius nomen Romanus habebat,\nnec coniunx illi nec socer ullus erat.\nspernebant generos inopes vicinia dives,\net male credebar sanguinis auctor ego.\nin stabulis habitasse et oves pavisse nocebat\niugeraque inculti pauca tenere soli.\ncum pare quaeque suo coeunt volucresque feraeque,\natque aliquam, de qua procreet, anguis habet;\nextremis dantur connubia gentibus: at quae\nRomano vellet nubere, nulla fuit.\nindolui â€˜patriamque dedi tibi, Romule, mentem:\ntolle preces,â€™ dixi quod petis arma dabunt.\nfesta parat Conso. Consus tibi cetera dicet\nillo facta die, dum sua sacra canes.\nintumuere Cures et quos dolor attigit idem:\ntum primum generis intulit arma socer,\niamque fere raptae matrum quoque nomen habebant,\ntractaque erant longa bella propinqua mora:\nconveniunt nuptae dictam Iunonis in aedem,\nquas inter mea sic est nurus ausa loqui:\nâ€˜o pariter raptae (quoniam hoc commune tenemus)\nnon ultra lente possumus esse piae.\nstant acies, sed utra di sint pro parte rogandi,\neligite: hinc coniunx, hinc pater arma tenet,\nquaerendum est, viduae fieri malitis an orbae:\nconsilium vobis forte piumque dabo.â€™\nconsilium dederat: parent crinesque resolvunt\nmaestaque funerea corpora veste tegunt.\niam steterant acies ferro mortique paratae,\niam lituus pugnae signa daturus erat:\ncum raptae veniunt inter patresque virosque,\ninque sinu natos, pignora cara, tenent,\nut medium campi passis tetigere capillis,\nin terram posito procubuere genu,\net, quasi sentirent, blando clamore nepotes\ntendebant ad avos bracchia parva suos:\nqui poterat clamabat avum tum denique visum,\net qui vix poterat posse coactus erat.\ntela viris animique cadunt, gladiisque remotis\ndant soceri generis accipiuntque manus,\nlaudatasque tenent natas, scutoque nepotem\nfert avus: hic scuti dulcior usus erat.\ninde diem, quae prima, meas celebrare Kalendas\nOebaliae matres non leve munus habent,\naut quia committi strictis mucronibus ausae\nfinierant lacrimis Martia bella suis;\nvel quod erat de me feliciter Ilia mater,\nrite colunt matres sacra diemque meum.\nquid, quod hiems adoperta gelu tunc denique cedit,\net pereunt lapsae sole tepente nives,\narboribus redeunt detonsae frigore frondes,\nuvidaque in tenero palmite gemma tumet,\nquaeque diu latuit, nunc se qua tollat in auras,\nfertilis occultas invenit herba vias?\nnunc fecundus ager, pecoris nunc hora creandi,\nnunc avis in ramo tecta laremque parat:\ntempora iure colunt Latiae fecunda parentes,\nquarum militiam votaque partus habet.\nadde quod, excubias ubi rex Romanus agebat,\nqui nunc Esquilias nomina collis habet,\nillic a nuribus Iunoni templa Latinis\nhac sunt, si memini, publica facta die.\nquid moror et variis onero tua pectora causis?\neminet ante oculos, quod petis, ecce tuos.\nmater amat nuptas: matrum me turba frequentat:\nhaec nos praecipue tam pia causa decet.â€™\nferte deae flores: gaudet florentibus herbis\nhaec dea: de tenero cingite flore caput:\ndicite tu nobis lucem, Lucina, dedisti:\ndicite tu voto parturientis ades.\nsi qua tamen gravida est, resoluto crine precetur,\nut solvat partus molliter illa suos.\nQuis mihi nunc dicet, quare caelestia Martis\narma ferant Salii Mamuriumque canant?\nnympha, mone, nemori stagnoque operata Dianae;\nnympha, Numae coniunx, ad tua facta veni.\nvallis Aricinae silva praecinctus opaca\nest lacus, antiqua religione sacer.\nhic latet Hippolytus loris direptus equorum,\nunde nemus nullis illud aditur equis.\nlicia dependent longas velantia saepes,\net posita est meritae multa tabella deae.\nsaepe potens voti, frontem redimita coronis,\nfemina lucentes portat ab urbe faces.\nregna tenent fortes manibus pedibusque fugaces,\net perit exemplo postmodo quisque suo.\ndefluit incerto lapidosus murmure rivus:\nsaepe, sed exiguis haustibus, inde bibi.\nEgeria est, quae praebet aquas, dea grata Camenis;\nilla Numae coniunx consiliumque fuit.\nprincipio nimium promptos ad bella Quirites\nmolliri placuit iure deumque metu;\ninde datae leges, ne firmior omnia posset,\ncoeptaque sunt pure tradita sacra coli.\nexuitur feritas, armisque potentius aequum est,\net cum cive pudet conseruisse manus;\natque aliquis, modo trux, visa iam vertitur ara\nvinaque dat tepidis farraque salsa focis.\necce deum genitor rutilas per nubila flammas\nspargit et effusis aethera siccat aquis;\nnon alias missi cecidere frequentius ignes:\nrex pavet et volgi pectora terror habet,\ncui dea â€˜ne nimium terrere! piabile fulmen\nest,’ ait ‘et saevi flectitur ira Iovis,\nsed poterunt ritum Picus Faunusque piandi\ntradere, Romani numen utrumque soli.\nnec sine vi tradent: adhibe tu vincula captis.â€™\natque ita qua possint edidit arte capi.\nlucus Aventino suberat niger ilicis umbra,\nquo posses viso dicere numen inest.\nin medio gramen, muscoque adoperta virenti\nmanabat saxo vena perennis aquae:\ninde fere soli Faunus Picusque bibebant.\nhuc venit et fonti rex Numa mactat ovem,\nplenaque odorati disponit pocula Bacchi,\ncumque suis antro conditus ipse latet,\nad solitos veniunt silvestria numina fontes\net relevant multo pectora sicca mero.\nvina quies sequitur; gelido Numa prodit ab antro\nvinclaque sopitas addit in arta manus,\nsomnus ut abscessit, pugnando vincula temptant\nrumpere: pugnantes fortius illa tenent.\ntunc Numa: â€˜di nemorum, factis ignoscite nostris,\nsi scelus ingenio scitis abesse meo;\nquoque modo possit fulmen, monstrate, piari.â€™\nsic Numa; sic quatiens cornua Faunus ait:\nâ€˜magna petis nec quae monitu tibi discere nostro\nfas sit: habent finis numina nostra suos.\ndi sumus agrestes et qui dominemur in altis\nmontibus: arbitrium est in sua tela Iovi.\nhunc tu non poteris per te deducere caelo,\nat poteris nostra forsitan usus ope.â€™\ndixerat haec Faunus; par est sententia Pici:\ndeme tamen nobis vincula, Picus ait:\nâ€˜Iuppiter huc veniet, valida perductus ab arte.\nnubila promissi Styx mihi testis erit.â€™\nemissi laqueis quid agant, quae carmina dicant,\nquaque trahant superis sedibus arte Iovem,\nscire nefas homini: nobis concessa canentur\nquaeque pio dici vatis ab ore licet,\neliciunt caelo te, Iuppiter, unde minores\nnunc quoque te celebrant Eliciumque vocant,\nconstat Aventinae tremuisse cacumina silvae,\nterraque subsedit pondere pressa Iovis,\ncorda micant regis, totoque e corpore sanguis\nfugit, et hirsutae deriguere comae,\nut rediit animus, da certa piamina dixit\nâ€˜fulminis, altorum rexque paterque deum,\nsi tua contigimus manibus donaria puris,\nhoc quoque, quod petitur, si pia lingua rogat.â€™\nadnuit oranti, sed verum ambage remota\nabdidit et dubio terruit ore virum.\ncaede caput dixit: cui rex parebimus, inquit\ncaedenda est hortis eruta caepa meis.\naddidit, hic hominis:\nsumes ait ille capillos.\npostulat hic animam, cui Numa piscis ait.\nrisit et his inquit â€˜facito mea tela procures,\no vir conloquio non abigende deum.\nsed tibi, protulerit cum totum crastinus orbem\nCynthius, imperii pignora certa dabo.â€™\ndixit et ingenti tonitru super aethera motum\nfertur, adorantem destituitque Numam,\nille redit laetus memoratque Quiritibus acta:\ntarda venit dictis difficilisque fides.\nat certe credemur, ait â€˜si verba sequetur\nexitus: en audi crastina, quisquis ades.\nprotulerit terris cum totum Cynthius orbem,\nIuppiter imperii pignora certa dabit.â€™\ndiscedunt dubii, promissaque tarda videntur,\ndependetque fides a veniente die.\nmollis erat tellus rorata mane pruina:\nante sui populus limina regis adest,\nprodit et in solio medius consedit acerno.\ninnumeri circa stantque silentque viri.\nortus erat summo tantummodo margine Phoebus:\nsollicitae mentes speque metuque pavent,\nconstitit atque caput niveo velatus amictu\niam bene dis notas sustulit ille manus,\natque ita tempus adest promissi muneris, inquit\npollicitam dictis, Iuppiter, adde fidem.\ndum loquitur, totum iam sol emoverat orbem,\net gravis aetherio venit ab axe fragor.\nter tonuit sine nube deus, tria fulmina misit.\ncredite dicenti: mira, sed acta, loquor,\na media caelum regione dehiscere coepit;\nsummisere oculos cum duce turba suo.\necce levi scutum versatum leniter aura\ndecidit, a populo clamor ad astra venit.\ntollit humo munus caesa prius ille iuvenca,\nquae dederat nulli colla premenda iugo,\nidque ancile vocat, quod ab omni parte recisum est,\nquemque notes oculis, angulus omnis abest,\ntum, memor imperii sortem consistere in illo,\nconsilium multae calliditatis init.\nplura iubet fieri simili caelata figura,\nerror ut ante oculos insidiantis eat.\nMamurius (morum fabraene exactior artis,\ndifficile est ulli dicere) clausit opus.\ncui Numa munificus facti pete praemia, dixit;\nsi mea nota fides, inrita nulla petes.\niam dederat Saliis a saltu nomina dicta\narmaque et ad certos verba canenda modos.\ntum sic Mamurius: â€˜merces mihi gloria detur,\nnominaque extremo carmine nostra sonent.â€™\ninde sacerdotes operi promissa vetusto\npraemia persolvunt Mamuriumque vocant,\nnubere siqua voles, quamvis properabitis ambo,\ndiffer; habent parvae commoda magna morae.\narma movent pugnas, pugna est aliena maritis;\ncondita cum fuerint, aptius omen erit.\nhis etiam coniunx apicati sancta Dialis\nlucibus inpexas debet habere comas.\nTertia nox de mense suos ubi moverit ignes,\nconditus e geminis Piscibus alter erit.\nnam duo sunt: austris hic est, aquilonibus ille\nproximus; a vento nomen uterque tenet.\nCum croceis rorare genis Tithonia coniunx\ncoeperit et quintae tempora lucis aget.\nsive est Arctophylax, sive est piger ille Bootes,\nmergetur visus effugietque tuos.\nat non effugiet Vindemitor: hoc quoque causam\nunde trahat sidus, parva docere mora est.\nAmpelon intonsum satyro nymphaque creatum\nfertur in Ismariis Bacchus amasse iugis:\ntradidit huic vitem pendentem e frondibus ulmi,\nquae nunc de pueri nomine nomen habet,\ndum legit in ramo pictas temerarius uvas,\ndecidit: amissum Liber in astra tulit.\nSextus ubi oceano clivosum scandit Olympum\nPhoebus et alatis aethera carpit equis,\nquisquis ades castaeque colis penetralia Vestae,\ngratare, Iliacis turaque pone focis.\nCaesaris innumeris (quem maluit ille mereri?)\naccessit titulis pontificalis honor.\nignibus aeternis aeterni numina praesunt\nCaesaris: imperii pignora iuncta vides,\ndi veteris Troiae, dignissima praeda ferenti,\nqua gravis Aeneas tutus ab hoste fuit,\nortus ab Aenea tangit cognata sacerdos\nnumina: cognatum, Vesta, tuere caput!\nquos sancta fovet ille manu, bene vivitis ignes:\nvivite inextincti, flammaque duxque, precor.\nUna nota est Marti Nonis, sacrata quod illis\ntempla putant lucos Vediovis ante duos.\nRomulus ut saxo lucum circumdedit alto,\nquilibet huc dixit confuge, tutus eris.\nO quam de tenui Romanus origine crevit!\nturba vetus quam non invidiosa fuit!\nne tamen ignaro novitas tibi nominis obstet,\ndisce, quis iste deus, curque vocetur ita.\nIuppiter est iuvenis: iuvenalis aspice voltus;\naspice deinde manum, fulmina nulla tenet,\nfulmina post ausos caelum adfectare Gigantes\nsumpta Iovi; primo tempore inermis erat.\nignibus Ossa novis et Pelion altius Ossa\narsit et in solida fixus Olympus humo.\nstat quoque capra simul: nymphae pavisse feruntur\nCretides; infanti lac dedit illa Iovi.\nnunc vocor ad nomen, vegrandia farra colonae\nquae male creverunt, vescaque parva vocant,\nvis ea si verbi est, cur non ego Vediovis aedem\naedem non magni suspicer esse Iovis?\niamque, ubi caeruleum variabunt sidera caelum,\nsuspice: Gorgonei colla videbis equi.\ncreditur hic caesa gravidae cervice Medusae\nsanguine respersis prosiluisse iubis.\nhuic supra nubes et subter sidera lapso\ncaelum pro terra, pro pede penna fuit,\niamque indignanti nova frena receperat ore,\ncum levis Aonias ungula fodit aquas.\nnunc fruitur caelo, quod pennis ante petebat,\net nitidus stellis quinque decemque micat.\nProtinus aspicies venienti nocte Coronam\nGnosida: Theseo crimine facta dea est.\niam bene periuro mutarat coniuge Bacchum,\nquae dedit ingrato fila legenda viro;\nsorte tori gaudens quid flebam rustica? dixit\nutiliter nobis perfidus ille fuit.\ninterea Liber depexos crinibus Indos\nvicit et Eoo dives ab orbe redit;\ninter captivas facie praestante puellas\ngrata nimis Baccho filia regis erat.\nflebat amans coniunx spatiataque litore curvo\nedidit incultis talia verba comis:\nâ€˜en iterum, fluctus, similis audite querellas!\nen iterum lacrimas accipe, harena, meas!\ndicebam, memini, periure et perfide Theseu!\nille abiit; eadem crimina Bacchus habet.\nnunc quoque nulla viro clamabo femina credat!\nnomine mutato causa relata mea est.\no utinam mea sors, qua primum coeperat, isset,\niamque ego praesenti tempore nulla forem!\nquid me desertis morituram, Liber, harenis\nservabas? potui dedoluisse semel.\nBacche levis leviorque tuis, quae tempora cingunt,\nfrondibus, in lacrimas cognite Bacche meas,\nausus es ante oculos adducta paelice nostros\ntam bene compositum sollicitare torum?\nheu ubi pacta fides? ubi, quae iurare solebas?\nme miseram, quotiens haec ego verba loquar?\nThesea culpabas fallacemque ipse vocabas:\niudicio peccas turpius ipse tuo.\nne sciat hoc quisquam, tacitisque doloribus urar,\nne totiens falli digna fuisse puter!\npraecipue cupiam celari Thesea, ne te\nconsortem culpae gaudeat esse suae.\nut puto, praeposita est fuscae mihi candida paelex:\neveniat nostris hostibus ille color!\nquid tamen hoc refert? vitio tibi gratior ipso est.\nquid facis? amplexus inquinat illa tuos.\nBacche, fidem praesta nec praefer amoribus ullam\nconiugis, adsuevi semper amare virum,\nceperunt matrem formosi cornua tauri,\nme tua: me laudant, ille pudendus amor.\nne noceat, quod amo; neque enim tibi, Bacche, nocebat,\nquod flammas nobis fassus es ipse tuas.\nnec, quod nos uris, mirum facis: ortus in igne\ndicens et patria raptus ab igne manu.\nilla ego sum, cui tu solitus promittere caelum.\nei mihi, pro caelo qualia dona fero!â€™\ndixerat: audibat iamdudum verba querentis\nLiber, ut a tergo forte secutus erat.\noccupat amplexu lacrimasque per oscula siccat\net pariter caeli summa petamus! ait:\nâ€˜tu mihi iuncta toro mihi iuncta vocabula sumes,\nnam tibi mutatae Libera nomen erit;\nsintque tuae tecum faciam monumenta coronae,\nVolcanus Veneri quam dedit, illa tibi.â€™\ndicta facit gemmasque novem transformat in ignes:\naurea per stellas nunc micat illa novem.\nSex ubi sustulerit, totidem demerserit orbes,\npurpureum rapido qui vehit axe diem,\naltera gramineo spectabis Equirria Campo,\nquem Tiberis curvis in latus urget aquis.\nqui tamen eiecta si forte tenebitur unda,\nCaelius accipiet pulverulentus equos.\nIdibus est Annae festum geniale Perennae\nnon procul a ripis, advena Thybri, tuis.\nplebs venit ac virides passim disiecta per herbas\npotat, et accumbit cum pare quisque sua.\nsub Iove pars durat, pauci tentoria ponunt,\nsunt quibus e ramis frondea facta casa est,\npars, ubi pro rigidis calamos statuere columnis,\ndesuper extentas imposuere togas.\nsole tamen vinoque calent annosque precantur,\nquot sumant cyathos, ad numerumque bibunt.\ninvenies illic, qui Nestoris ebibat annos,\nquae sit per calices facta Sibylla suos.\nillic et cantant, quicquid didicere theatris,\net iactant faciles ad sua verba manus\net ducunt posito duras cratere choreas,\ncultaque diffusis saltat amica comis,\ncum redeunt, titubant et sunt spectacula volgi,\net fortunatos obvia turba vocat.\noccurrit nuper (visa est mihi digna relatu)\npompa: senem potum pota trahebat anus.\nquae tamen haec dea sit, quoniam rumoribus errat,\nfabula proposito nulla tegenda meo.\narserat Aeneae Dido miserabilis igne,\narserat exstructis in sua fata rogis;\ncompositusque cinis, tumulique in marmore carmen\nhoc breve, quod moriens ipsa reliquit, erat:\nâ€œpraebuit Aeneas et causam mortis et ensem.\nipsa sua Dido concidit usa manu.â€�\nprotinus invadunt Numidae sine vindice regnum,\net potitur capta Maurus Iarba domo,\nseque memor spretum, Thalamis tamen inquit â€˜Elissae\nen ego, quem totiens reppulit illa, fruor.â€™\ndiffugiunt Tyrii, quo quemque agit error, ut olim\namisso dubiae rege vagantur apes.\ntertia nudandas acceperat area messes,\ninque cavos ierant tertia musta lacus:\npellitur Anna domo lacrimansque sororia linquit\nmoenia: germanae iusta dat ante suae.\nmixta bibunt molles lacrimis unguenta favillae,\nvertice libatas accipiuntque comas;\nterque vale! dixit, cineres ter ad ora relatos\npressit, et est illis visa subesse soror.\nnancta ratem comitesque fugae pede labitur aequo\nmoenia respiciens, dulce sororis opus.\nfertilis est Melite sterili vicina Cosyrae\ninsula, quam Libyci verberat unda freti,\nhanc petit hospitio regis confisa vetusto:\nhospes opum dives rex ibi Battus erat.\nqui postquam didicit casus utriusque sororis,\nhaec inquit tellus quantulacumque tua est.\net tamen hospitii servasset ad ultima munus,\nsed timuit magnas Pygmalionis opes.\nsigna recensuerat bis sol sua, tertius ibat\nannus, et exilio terra paranda nova est.\nfrater adest belloque petit. rex arma perosus\nnos sumus inbelles, tu fuge sospes! ait.\niussa fugit ventoque ratem committit et undis:\nasperior quovis aequore frater erat.\nest prope piscosos lapidosi Crathidis amnes\nparvus ager: Cameren incola turba vocat,\nilluc cursus erat, nec longius afuit inde,\nquam quantum novies mittere funda potest:\nvela cadunt primo et dubia librantur ab aura.\nfindite remigio navita dixit aquas!\ndumque parant torto subducere carbasa lino,\npercutitur rapido puppis adunca noto\ninque patens aequor frustra pugnante magistro\nfertur, et ex oculis visa refugit humus,\nadsiliunt fluctus, imoque a gurgite pontus\nvertitur, et canas alveus haurit aquas,\nvincitur ars vento, nec iam moderator habenis\nutitur; a votis is quoque poscit opem.\niactatur tumidas exul Phoenissa per undas\nhumidaque opposita lumina veste tegit:\ntunc primum Dido felix est dicta sorori\net quaecumque aliquam corpore pressit humum\nfigitur ad Laurens ingenti flamine litus\npuppis et expositis omnibus hausta perit.\niam pius Aeneas regno nataque Latini\nauctus erat, populos miscueratque duos.\nlitore dotali solo comitatus Achate\nsecretum nudo dum pede carpit iter,\naspicit errantem nec credere sustinet Annam\nesse: quid in Latios illa veniret agros?\ndum secum Aeneas, Anna est! exclamat Achates:\nad nomen voltus sustulit illa suos.\nheu! fugiat? quid agat? quos terrae quaerat hiatus?\nante oculos miserae fata sororis erant.\nsensit et adloquitur trepidam Cythereius heros\n(fiet tamen admonitu motus, Elissa, tui):\nâ€˜Anna, per hanc iuro, quam quondam audire solebas\ntellurem fato prosperiore dari,\nperque deos comites, hac nuper sede locatos,\nsaepe meas illos increpuisse moras,\nnec timui de morte tamen, metus abfuit iste.\nei mihi! credibili fortior illa fuit.\nne refer: aspexi non illo corpore digna\nvolnera Tartareas ausus adire domos,\nat tu, seu ratio te nostris appulit oris\nsive deus, regni commoda carpe mei.\nmulta tibi memores, nil non debemus Elissae:\nnomine grata tuo, grata sororis, eris.â€™\ntalia dicenti (neque enim spes altera restat)\ncredidit, errores exposuitque suos.\nutque domum intravit Tyrios induta paratus,\nincipit Aeneas (cetera turba silet):\nâ€˜hanc tibi cur tradam, pia causa, Lavinia coniunx,\nest mihi: consumpsi naufragus huius opes.\norta Tyro est, regnum Libyca possedit in ora;\nquam precor ut carae more sororis ames.â€™\nomnia promittit falsumque Lavinia volnus\nmente premit tacita dissimulatque fremens;\ndonaque cum videat praeter sua lumina ferri\nmulta palam, mitti clam quoque multa putat,\nnon habet exactum, quid agat; furialiter odit\net parat insidias et cupit ulta mori.\nnox erat: ante torum visa est adstare sororis\nsqualenti Dido sanguinulenta coma\net fuge, ne dubita, maestum fuge dicere tectum!\nsub verbum querulas impulit aura fores,\nexilit et velox humili super arva fenestra\nse iacit: audacem fecerat ipse timor.\nquaque metu rapitur, tunica velata recincta\ncurrit, ut auditis territa damma lupis,\ncorniger hanc tumidis rapuisse Numicius undis\ncreditur et stagnis occuluisse suis.\nSidonis interea magno clamore per agros\nquaeritur: apparent signa notaeque pedum:\nventum erat ad ripas: inerant vestigia ripis.\nsustinuit tacitas conscius amnis aquas.\nipsa loqui visa est â€˜placidi sum nympha Numici:\namne perenne latens Anna Perenna vocor.â€™\nprotinus erratis laeti vescuntur in agris\net celebrant largo seque diemque mero.\nsunt quibus haec Luna est, quia mensibus impleat annum;\npars Themin, Inachiam pars putat esse bovem.\ninvenies, qui te nymphen Atlantida dicant\nteque Iovi primos, Anna, dedisse cibos.\nhaec quoque, quam referam, nostras pervenit ad aures\nfama nec a veri dissidet illa fide.\nplebs vetus et nullis etiam nunc tuta tribunis\nfugit et in Sacri vertice montis erat;\niam quoque, quem secum tulerant, defecerat illos\nvictus et humanis usibus apta Ceres,\norta suburbanis quaedam fuit Anna Bovillis,\npauper, sed multae sedulitatis anus.\nilla levi mitra canos incincta capillos\nAngebat tremula rustica liba manu,\natque ita per populum fumantia mane solebat\ndividere: haec populo copia grata fuit.\npace domi facta signum posuere Perennae,\nquod sibi defectis illa ferebat opem.\nnunc mihi cur cantent superest obscena puellae\ndicere; nam coeunt certaque probra canunt,\nnuper erat dea facta: venit Gradivus ad Annam\net cum seducta talia verba facit:\nâ€˜mense meo coleris, iunxi mea tempora tecum:\npendet ab officio spes mihi magna tuo.\narmifer armiferae correptus amore Minervae\nuror et hoc longo tempore volnus alo.\neffice, di studio similes coeamus in unum:\nconveniunt partes hae tibi, comis anus.â€™\ndixerat, illa deum promisso ludit inani\net stultam dubia spem trahit usque mora.\nsaepius instanti mandata peregimus, inquit\nevicta est, precibus vix dedit illa manus.\ncredit amans thalamosque parat, deducitur illuc\nAnna tegens voltus, ut nova nupta, suos.\noscula sumpturus subito Mars aspicit Annam:\nnunc pudor elusum, nunc subit ira deum.\nridet amatorem carae nova diva Minervae,\nnec res hac Veneri gratior ulla fuit.\ninde ioci veteres obscenaque dicta canuntur,\net iuvat hanc magno verba dedisse deo.\npraeteriturus eram gladios in principe fixos,\ncum sic a castis Vesta locuta focis:\nâ€˜ne dubita meminisse: meus fuit ille sacerdos,\nsacrilegae telis me petiere manus.\nipsa virum rapui simulacraque nuda reliqui:\nquae cecidit ferro, Caesaris umbra fuit.â€™\nille quidem caelo positus Iovis atria vidit\net tenet in magno templa dicata foro.\nat quicumque nefas ausi, prohibente deorum\nnumine, polluerant pontificale caput,\nmorte iacent merita, testes estote Philippi,\net quorum sparsis ossibus albet humus,\nhoc opus, haec pietas, haec prima elementa fuerunt\nCaesaris, ulcisci iusta per arma patrem.\nPostera cum teneras aurora refecerit herbas,\nScorpios a prima parte videndus erit.\nTertia post Idus lux est celeberrima Baccho:\nBacche, fave vati, dum tua festa cano.\nnec referam Semelen, ad quam nisi fulmina secum\nIuppiter adferret, parvus inermis eras;\nnec, puer ut posses maturo tempore nasci,\nexpletum patrio corpore matris opus.\nSithonas et Scythicos longum narrare triumphos\net domitas gentes, turifer Inde, tuas.\ntu quoque Thebanae mala praeda tacebere matris,\ninque tuum furiis acte, Lycurge, genu.\necce libet subitos pisces Tyrrhenaque monstra\ndicere, sed non est carminis huius opus;\ncarminis huius opus causas exponere, quare\nvilis anus populos ad sua liba vocet,\nante tuos ortus arae sine honore fuerunt,\nLiber, et in gelidis herba reperta focis,\nte memorant Gange totoque Oriente subacto\nprimitias magno seposuisse Iovi.\ncinnama tu primus captivaque tura dedisti\ndeque triumphato viscera tosta bove.\nnomine ab auctoris ducunt libamina nomen\nlibaque, quod sanctis pars datur inde focis.\nliba deo fiunt, sucis quia dulcibus idem\ngaudet, et a Baccho mella reperta ferunt.\nibat harenoso satyris comitatus ab Hebro\n(non habet ingratos fabula nostra iocos),\niamque erat ad Rhodopen Pangaeaque florida ventum:\naeriferae comitum concrepuere manus,\necce novae coeunt volucres tinnitibus actae,\nquosque movent sonitus aera, sequuntur apes.\ncolligit errantes et in arbore claudit inani\nLiber et inventi praemia mellis habet.\nut satyri levisque senex tetigere saporem,\nquaerebant flavos per nemus omne favos,\naudit in exesa stridorem examinis ulmo,\naspicit et ceras dissimulatque senex;\nutque piger pandi tergo residebat aselli,\napplicat hunc ulmo corticibusque cavis,\nconstitit ipse super ramoso stipite nixus\natque avide trunco condita mella petit,\nmilia crabronum coeunt et vertice nudo\nspicula defigunt oraque sima notant.\nille cadit praeceps et calce feritur aselli\ninclamatque suos auxiliumque rogat,\nconcurrunt satyri turgentiaque ora parentis\nrident: percusso claudicat ille genu.\nridet et ipse deus limumque inducere monstrat;\nhic paret monitis et linit ora luto.\nmelle pater fruitur, liboque infusa calenti\niure repertori candida mella damus,\nfemina cur presset, non est rationis opertae:\nfemineos thyrso concitat ille choros.\ncur anus hoc faciat, quaeris? vinosior aetas\nhaec est et gravidae munera vitis amat,\ncur hedera cincta est? hedera est gratissima Baccho:\nhoc quoque cur ita sit, dicere nulla mora est.\nNysiadas nymphas puerum quaerente noverca\nhanc frondem cunis opposuisse ferunt,\nrestat, ut inveniam, quare toga libera detur\nLucifero pueris, candide Bacche, tuo:\nsive quod ipse puer semper iuvenisque videris,\net media est aetas inter utrumque tibi:\nseu, quia tu pater es, patres sua pignora, natos,\ncommendant curae numinibusque tuis:\nsive, quod es Liber, vestis quoque libera per te\nsumitur et vitae liberioris iter:\nan quia, cum colerent prisci studiosius agros,\net faceret patrio rure senator opus,\net caperet fasces a curvo consul aratro,\nnec crimen duras esset habere manus,\nrusticus ad ludos populus veniebat in urbem\n(sed dis, non studiis ille dabatur honor:\nluce sua ludos uvae commentor habebat,\nquos cum taedifera nunc habet ille dea):\nergo ut tironem celebrare frequentia posset,\nvisa dies dandae non aliena togae?\nmite caput, pater, huc placataque cornua vertas\net des ingenio vela secunda meo.\nItur ad Argeos (qui sint, sua pagina dicet)\nhac, si commemini, praetentaque die.\nstella Lycaoniam vergit declivis ad Arcton\nMiluus: haec illa nocte videnda venit.\nquid dederit volucri, si vis cognoscere, caelum:\nSaturnus regnis a Iove pulsus erat;\nconcitat iratus validos Titanas in arma,\nquaeque fuit fatis debita, temptat opem.\nmatre satus Terra, monstrum mirabile, taurus\nparte sui serpens posteriore fuit:\nhunc triplici muro lucis incluserat atris\nParcarum monitu Styx violenta trium,\nviscera qui tauri flammis adolenda dedisset,\nsors erat aeternos vincere posse deos.\nimmolat hunc Briareus facta ex adamante securi,\net iam iam flammis exta daturus erat:\nIuppiter alitibus rapere imperat: attulit illi\nmiluus et meritis venit in astra suis.\nUna dies media est, et fiunt sacra Minervae,\nnomina quae iunctis quinque diebus habent,\nsanguine prima vacat, nec fas concurrere ferro:\ncausa, quod est illa nata Minerva die.\naltera tresque super strata celebrantur harena:\nensibus exertis bellica laeta dea est.\nPallada nunc pueri teneraeque orate puellae:\nqui bene placarit Pallada, doctus erit.\nPallade placata lanam mollire puellae\ndiscant et plenas exonerare colos.\nilla etiam stantis radio percurrere telas\nerudit et rarum pectine denset opus.\nhanc cole, qui maculas laesis de vestibus aufers,\nhanc cole, velleribus quisquis aena paras;\nnec quisquam invita faciet bene vincula plantae\nPallade, sit Tychio doctior ille licet;\net licet antiquo manibus conlatus Epeo\nsit prior, irata Pallade manens erit.\nvos quoque, Phoebea morbos qui pellitis arte,\nmunera de vestris pauca referte deae:\nnec vos, turba fere censu fraudata, 1 magistri,\nspernite; discipulos attrahit illa novos:\nquique moves caelum, tabulamque coloribus uris,\nquique facis docta mollia saxa manu.\nmille dea est operum: certe dea carminis illa est;\nsi mereor, studiis adsit amica meis,\nCaelius ex alto qua mons descendit in aequum,\nhic, ubi non plana est, sed prope plana via,\nparva licet videas Captae delubra Minervae,\nquae dea natali coepit habere suo.\nnominis in dubio causa est. capitale vocamus\ningenium sollers: ingeniosa dea est.\nan quia de capitis fertur sine matre paterni\nvertice cum clipeo prosiluisse suo?\nan quia perdomitis ad nos captiva Faliscis\nvenit? et hoc ipsum littera prisca docet.\nan quod habet legem, capitis quae pendere poenas\nex illo iubeat furta reperta loco?\na quacumque trahis ratione vocabula, Pallas,\npro ducibus nostris aegida semper habe.\nSumma dies e quinque tubas lustrare canoras\nadmonet et forti sacrificare deae.\nnunc potes ad solem sublato dicere voltu\nhic here Phrixeae vellera pressit ovis.\nseminibus tostis sceleratae fraude novercae\nsustulerat nullas, ut solet, herba comas.\nmittitur ad tripodas, certa qui sorte reportet,\nquam sterili terrae Delphicus edat opem.\nhic quoque corruptus cum semine nuntiat Helles\net iuvenis Phrixi funera sorte peti;\nutque recusantem cives et tempus et Ino\ncompulerunt regem iussa nefanda pati,\net soror et Phrixus, velati tempora vittis,\nstant simul ante aras iunctaque fata gemunt.\naspicit hos, ut forte pependerat aethere, mater\net ferit attonita pectora nuda manu,\ninque draconigenam nimbis comitantibus urbem\ndesilit et natos eripit inde suos;\nutque fugam capiant, aries nitidissimus auro\ntraditur: ille vehit per freta longa duos.\nicitur infirma cornu tenuisse sinistra\nfemina, cum de se nomina fecit aquae.\npaene simul periit, dum volt succurrere lapsae\nfrater, et extentas porrigit usque manus,\nflebat, ut amissa gemini consorte pericli,\ncaeruleo iunctam nescius esse deo.\nlitoribus tactis aries fit sidus, at huius\npervenit in Colchas aurea lana domos.\nTres ubi Luciferos veniens praerniserit Eos,\ntempora nocturnis aequa diurna feres.\nInde quater pastor saturos ubi clauserit haedos,\ncanuerint herbae rore recente quater,\nIanus adorandus cumque hoc Concordia mitis\net Romana Salus araque Pacis erit.\nLuna regit mensis: huius quoque tempora mensis\nfinit Aventino Luna colenda iugo.\nAlma, fave, dixi geminorum mater Amorum!\nad vatem voltus rettulit illa suos:\nquid tibi ait â€˜mecum? certe maiora canebas.\nnum vetus in molli pectore volnus habes?â€™\nscis, dea, respondi de volnere. risit, et aether\nprotinus ex illa parte serenus erat.\nâ€˜saucius an sanus numquid tua signa reliqui?\ntu mihi propositum, tu mihi semper opus.\nquae decuit, primis sine crimine lusimus annis,\nnunc teritur nostris area maior equis:\ntempora cum causis annalibus eruta priscis\nlapsaque sub terras ortaque signa cano.\nvenimus ad quartum, quo tu celeberrima mense:\net vatem et mensem scis, Venus, esse tuos.â€™\nmota Cytheriaca leviter mea tempora myrto\ncontigit et coeptum perfice dixit opus.\nsensimus, et causae subito patuere dierum:\ndum licet et spirant flamina, navis eat.\nSi qua tamen pars te de fastis tangere debet,\nCaesar, in Aprili, quo tenearis, habes.\nhic ad te magna descendit imagine mensis\net fit adoptiva nobilitate tuus.\nhoc pater Iliades, cum longum scriberet annum,\nvidit et auctores rettulit ipse suos:\nutque fero Marti primam dedit ordine sortem,\nquod sibi nascenti proxima causa fuit,\nsic Venerem gradibus multis in gente repertam\nalterius voluit mensis habere locum;\nprincipiumque sui generis revolutaque quaerens\nsaecula cognatos venit adusque deos.\nDardanon Electra nesciret Atlantide natum\nscilicet, Electram concubuisse Iovi?\nhuius Erichthonius: Tros est generatus ab illo:\nAssaracon creat hic, Assaracusque Capyn.\nproximus Anchises, cum quo commune parentis\nnon dedignata est nomen habere Venus,\nhinc satus Aeneas, pietas spectata, per ignes\nsacra patremque humeris, altera sacra, tulit,\nvenimus ad felix aliquando nomen Iuli,\nunde domus Teucros Iulia tangit avos.\nPostumus hinc, qui quod silvis fuit ortus in altis,\nSilvius in Latia gente vocatus erat.\nisque, Latine, tibi pater est. subit Alba Latinum:\nproximus est titulis Epytus, Alba, tuis.\nille dedit Capyi recidiva vocabula Troiae\net tuus est idem, Calpete, factus avus.\ncumque patris regnum post hunc Tiberinus haberet,\ndicitur in Tuscae gurgite mersus aquae.\niam tamen Agrippan natum Remulumque nepotem\nviderat: in Remulum fulmina missa ferunt,\nvenit Aventinus post hos, locus unde vocatur,\nmons quoque, post illum tradita regna Procae.\nquem sequitur duri Numitor germanus Amuli.\nIlia cum Lauso de Numitore sati.\nense cadit patruo Lausus: placet Ilia Marti\nteque parit, gemino iuncte Quirine Remo.\nille suos semper Venerem Martemque parentes\ndixit et emeruit vocis habere fidem;\nneve secuturi possent nescire nepotes,\ntempora dis generis continuata dedit,\nsed Veneris mensem Graio sermone notatum\nauguror: a spumis est dea dicta maris,\nnec tibi sit mirum Graeco rem nomine dici;\nItala nam tellus Graecia maior erat.\nvenerat Evander plena cum classe suorum:\nvenerat Alcides, Graius uterque genus\n(hospes Aventinis armentum pavit in herbis\nclaviger, et tanto est Albula pota deo):\ndux quoque Neritius; testes Laestrygones extant\net quod adhuc Circes nomina litus habet,\net iam Telegoni, iam moenia Tiburis udi\nstabant, Argolicae quod posuere manus,\nvenerat Atridae fatis agitatus Halesus,\na quo se dictam terra Falisca putat.\nadice Troianae suasorem Antenora pacis\net generum Oeniden, Apule Daune, tuum.\nserus ab Iliacis et post Antenora flammis\nattulit Aeneas in loca nostra deos.\nhuius erat Solymus Phrygia comes unus ab Ida,\na quo Sulmonis moenia nomen habent,\nSulmonis gelidi, patriae, Germanice, nostrae.\nme miserum, Scythico quam procul illa solo est!\nergo ego tam longeâ€”sed subprime, Musa, querellas!\nnon tibi sunt maesta sacra canenda lyra.\nquo non livor adit? sunt qui tibi mensis honorem\neripuisse velint invideantque, Venus,\nnam quia ver aperit tunc omnia, densaque cedit\nfrigoris asperitas, fetaque terra patet,\nAprilem memorant ab aperto tempore dictum,\nquem Venus iniecta vindicat alma manu.\nilla quidem totum dignissima temperat orbem;\nilla tenet nullo regna minora deo,\niuraque dat caelo, terrae, natalibus undis,\nperque suos initus continet omne genus.\nilla deos omnes (longum est numerare) creavit:\nilla satis causas arboribusque dedit:\nilla rudes animos hominum contraxit in unum\net docuit iungi cum pare quemque sua.\nquid genus omne creat volucrum, nisi blanda voluptas?\nnec coeant pecudes, si levis absit amor.\ncum mare trux aries cornu decertat; at idem\nfrontem dilectae laedere parcit ovis.\ndeposita sequitur taurus feritate iuvencam,\nquem toti saltus, quem nemus omne tremit.\nvis eadem, lato quodcumque sub aequore vivit,\nservat et innumeris piscibus implet aquas.\nprima feros habitus homini detraxit: ab illa\nvenerunt cultus mundaque cura sui.\nprimus amans carmen vigilatum nocte negata\ndicitur ad clausas concinuisse fores,\neloquiumque fuit duram exorare puellam,\nproque sua causa quisque disertus erat.\nmille per hanc artes motae; studioque placendi\nquae latuere prius, multa reperta ferunt.\nhanc quisquam titulo mensis spoliare secundi\naudeat? a nobis sit furor iste procul,\nquid, quod ubique potens templisque frequentibus aucta,\nurbe tamen nostra ius dea maius habet?\npro Troia, Romane, tua Venus arma ferebat,\ncum gemuit teneram cuspide laesa manum:\ncaelestesque duas Troiano iudice vicit\n(a! nolim victas hoc meminisse deas!),\nAssaracique nurus dicta est, ut scilicet olim\nmagnus Iuleos Caesar haberet avos.\nnec Veneri tempus quam ver erat aptius ullum i\nvere nitent terrae, vere remissus ager,\nnunc herbae rupta tellure cacumina tollunt,\nnunc tumido gemmas cortice palmes agit.\net formosa Venus formoso tempore digna est,\nutque solet, Marti continuata suo est:\nvere monet curvas materna per aequora puppes\nire nec hibernas iam timuisse minas.\nRite deam colitis Latiae matresque nurusque\net vos, quis vittae longaque vestis abest.\naurea marmoreo redimicula demite collo,\ndemite divitias: tota lavanda dea est.\naurea siccato redimicula reddite collo:\nnunc alii flores, nunc nova danda rosa est.\nvos quoque sub viridi myrto iubet ipsa lavari:\ncausaque, cur iubeat (discite!), certa subest\nlitore siccabat rorantes nuda capillos:\nviderunt satyri, turba proterva, deam.\nsensit et opposita texit sua corpora myrto:\ntuta fuit facto vosque referre iubet.\ndiscite nunc, quare Fortunae tura Virili\ndetis eo, calida qui locus umet aqua.\naccipit ille locus posito velamine cunctas\net vitium nudi corporis omne videt;\nut tegat hoc celetque viros, Fortuna Virilis\npraestat et hoc parvo ture rogata facit,\nnec pigeat tritum niveo cum lacte papaver\nsumere et expressis mella liquata favis;\ncum primum cupido Venus est deducta marito,\nhoc bibit: ex illo tempore nupta fuit.\nsupplicibus verbis illam placate: sub illa\net forma et mores et bona fama manet.\nRoma pudicitia proavorum tempore lapsa est:\nCymaeam, veteres, consuluistis anum.\ntempla iubet fieri Veneri, quibus ordine factis\ninde Venus verso nomina corde tenet.\nsemper ad Aeneadas placido, pulcherrima, voltu\nrespice totque tuas, diva, tuere nurus.\ndum loquor, elatae metuendus acumine caudae\nScorpios in viridis praecipitatur aquas.\nNox ubi transierit, caelumque rubescere primo\ncoeperit, et tactae rore querentur aves,\nsemiustamque facem vigilata nocte viator\nponet, et ad solitum rusticus ibit opus,\nPleiades incipient humeros relevare paternos,\nquae septem dici, sex tamen esse solent:\nseu quod in amplexum sex hinc venere deorum. (\nnam Steropen Marti concubuisse ferunt,\nNeptuno Alcyonen et te, formosa Celaeno,\nMaian et Electram Taygetemque Iovi),\nseptima mortali Merope tibi, Sisyphe, nupsit;\npaenitet, et facti sola pudore latet:\nsive quod Electra Troiae spectare ruinas\nnon tulit, ante oculos opposuitque manum.\nTer sine perpetuo caelum versetur in axe,\nter iungat Titan terque resolvat equos,\nprotinus inflexo Berecyntia tibia cornu\nflabit, et Idaeae festa parentis erunt.\nibunt semimares et inania tympana tundent,\naeraque tinnitus aere repulsa dabunt:\nipsa sedens molli comitum cervice feretur\nurbis per medias exululata vias.\nscaena sonat, ludi que vocant, spectate, Quirites,\net fora Marte suo litigiosa vacent,\nquaerere multa libet, sed me sonus aeris acuti\nterret et horrendo lotos adunca sono.\nda, dea, quem sciter. doctas Cybeleia neptes\nvidit et has curae iussit adesse meae.\nâ€˜pandite, mandati memores, Heliconis alumnae,\ngaudeat assiduo cur dea Magna sono.â€™\nsic ego, sic Erato (mensis Cythereius illi\ncessit, quod teneri nomen amoris habet):\nâ€˜reddita Saturno sors haec erat, optime regum,\na nato sceptris excutiere tuis.â€™\nille suam metuens, ut quaeque erat edita, prolem\ndevorat, immersam visceribusque tenet.\nsaepe Rhea questa est, totiens fecunda nec umquam\nmater, et indoluit fertilitate sua.\nIuppiter ortus erat (pro magno teste vetustas\ncreditur; acceptam parce movere fidem):\nveste latens saxum caelesti gutture sedit:\nsic genitor fatis decipiendus erat.\nardua iamdudum resonat tinnitibus Ide,\ntutus ut infanti vagiat ore puer.\npars clipeos rudibus, galeas pars tundit inanes:\nhoc Curetes habent, hoc Corybantes opus.\nres latuit, priscique manent imitamina facti;\naera deae comites raucaque terga movent,\ncymbala pro galeis, pro scutis tympana pulsant;\ntibia dat Phrygios, ut dedit ante, modos.â€�\ndesierat. coepi: â€˜cur huic genus acre leonum\npraebent insolitas ad iuga curva iubas?â€™\ndesieram. coepit: â€˜feritas mollita per illam\ncreditur; id curru testificata suo est.â€™\nâ€˜at cur turrifera caput est onerata corona?\nan primis turres urbibus illa dedit?â€™\nannuit. unde venit dixi â€˜sua membra secandi\nimpetus?â€™ ut tacui, Pieris orsa loqui:\nâ€˜Phryx puer in silvis, facie spectabilis, Attis\nturrigeram casto vinxit amore deam.\nhunc sibi servari voluit, sua templa tueri,\net dixit semper fac puer esse velis.\nille fidem iussis dedit et si mentiar, inquit\nultima, qua fallam, sit Venus illa mihi.\nfallit et in nympha Sagaritide desinit esse\nquod fuit: hinc poenas exigit ira deae.\nNaida volneribus succidit in arbore factis,\nilla perit: fatum Naidos arbor erat.\nhic furit et credens thalami procumbere tectum\neffugit et cursu Dindyma summa petit\net modo tolle faces!\nremove modo verbera! clamat;\nsaepe Palaestinas iurat adesse deas.\nille etiam saxo corpus laniavit acuto,\nlongaque in immundo pulvere tracta coma est,\nvoxque fuit â€˜merui! meritas do sanguine poenas.\na! pereant partes, quae nocuere mihi!\na! pereantâ€™ dicebat adhuc, onus inguinis aufert,\nnullaque sunt subito signa relicta viri.\nvenit in exemplum furor hic, mollesque ministri\ncaedunt iactatis vilia membra comis.â€™\ntalibus Aoniae facunda voce Camenae\nreddita quaesiti causa furoris erat.\nâ€˜hoc quoque, dux operis, moneas, precor, unde petita\nvenerit, an nostra semper in urbe fuit?â€™\nâ€˜Dindymon et Cybelen et amoenam fontibus Iden\nsemper et Iliacas Mater amavit opes:\ncum Troiam Aeneas Italos portaret in agros,\nest dea sacriferas paene secuta rates,\nsed nondum fatis Latio sua numina posci\nsenserat, adsuetis substiteratque locis.\npost, ut Roma potens opibus iam saecula quinque\nvidit et edomito sustulit orbe caput,\ncarminis Euboici fatalia verba sacerdos\ninspicit; inspectum tale fuisse ferunt:\nâ€˜mater abest: matrem iubeo, Romane, requiras.\ncum veniet, casta est accipienda manu.\nâ€˜obscurae sortis patres ambagibus errant,\nquaeve parens absit, quove petenda loco.\nconsulitur Paean,â€™ divum que arcessite Matrem,\ninquit in Idaeo est invenienda iugo.\nmittuntur proceres. Phrygiae tunc sceptra tenebat\nAttalus: Ausoniis rem negat ille viris,\nmira canam, longo tremuit cum murmure tellus,\net sic est adytis diva locuta suis:\nipsa peti volui, nec sit mora, mitte volentem.\ndignus Roma locus, quo deus omnis eat.â€™\nille soni terrore pavens proficiscere, dixit\nnostra eris: in Phrygios Roma refertur avos.\nprotinus innumerae caedunt pineta secures\nilla, quibus fugiens Phryx pius usus erat:\nmille manus coeunt, et picta coloribus ustis\ncaelestum Matrem concava puppis habet,\nilla sui per aquas fertur tutissima nati\nlongaque Phrixeae stagna sororis adit\nRhoeteumque rapax Sigeaque litora transit\net Tenedum et veteres Eetionis opes.\nCyclades excipiunt, Lesbo post terga relicta,\nquaeque Carysteis frangitur unda vadis.\ntransit et Icarium, lapsas ubi perdidit alas\nIcarus et vastae nomina fecit aquae.\ntum laeva Creten, dextra Pelopeidas undas\ndeserit et Veneris sacra Cythera petit,\nhinc mare Trinacrium, candens ubi tinguere ferrum\nBrontes et Steropes Acmonidesque solent,\naequoraque Afra legit Sardoaque regna sinistris\nrespicit a remis Ausoniamque tenet.\nOstia contigerat, qua se Tiberinus in altum\ndividit et campo liberiore natat:\nomnis eques mixtaque gravis cum plebe senatus\nobvius ad Tusci fluminis ora venit.\nprocedunt pariter matres nataeque nurusque\nquaeque colunt sanctos virginitate focos,\nsedula fune viri contento brachia lassant:\nvix subit adversas hospita navis aquas,\nsicca diu fuerat tellus, sitis usserat herbas:\nsedit limoso pressa carina vado.\nquisquis adest operi, plus quam pro parte laborat,\nadiuvat et fortis voce sonante manus,\nilla velut medio stabilis sedet insula ponto:\nattoniti monstro stantque paventque viri.\nClaudia Quinta genus Clauso referebat ab alto,\nnec facies impar nobilitate fuit:\ncasta quidem, sed non et credita: rumor iniquus\nlaeserat, et falsi criminis acta rea est;\ncultus et ornatis varie prodisse capillis\nobfuit, ad rigidos promptaque lingua senes,\nconscia mens recti famae mendacia risit,\nsed nos in vitium credula turba sumus,\nhaec ubi castarum processit ab agmine matrum\net manibus puram fluminis hausit aquam,\nter caput inrorat, ter tollit in aethera palmas (\nquicumque aspiciunt, mente carere putant)\nsummissoque genu voltus in imagine divae\nfigit et hos edit crine iacente sonos:\nâ€˜supplicis, alma, tuae, genetrix fecunda deorum,\naccipe sub certa condicione preces.\ncasta negor. si tu damnas, meruisse fatebor;\nmorte luam poenas iudice victa dea.\nsed si crimen abest, tu nostrae pignora vitae\nre dabis et castas casta sequere manus.â€™\ndixit et exiguo funem conamine traxit (\nmira, sed et scaena testificata loquar):\nmota dea est sequiturque ducem laudatque sequendo:\nindex laetitiae fertur ad astra sonus,\nfluminis ad flexum veniunt (Tiberina priores\natria dixerunt), unde sinister abit.\nnox aderat: querno religant in stipite funem\ndantque levi somno corpora functa cibo.\nlux aderat: querno solvunt a stipite funem;\nante tamen posito tura dedere foco,\nante coronarunt puppem et sine labe iuvencam\nmactarunt operum coniugiique rudem,\nest locus, in Tiberim qua lubricus influit Almo\net nomen magno perdit in amne minor:\nillic purpurea canus cum veste sacerdos\nAlmonis dominam sacraque lavit aquis,\nexululant comites, furiosaque tibia flatur,\net feriunt molles taurea terga manus.\nClaudia praecedit laeto celeberrima voltu,\ncredita vix tandem teste pudica dea;\nipsa sedens plaustro porta est invecta Capena:\nsparguntur iunctae flore recente boves.\nNasica accepit, templi non perstitit auctor:\nAugustus nunc est, ante Metellus erat.â€™\nsubstitit hic Erato, mora fit; sic cetera quaero:\ndic, inquam parva cur stipe quaerat opes.\nâ€˜contulit aes populus, de quo delubra Metellus\nfecit,â€™ ait dandae mos stipis inde manet.\ncur vicibus factis ineant convivia, quaero,\ntunc magis, indictas concelebrentque dapes\nquod bene mutant sedem Berecyntia, dixit\ncaptant mutatis sedibus omen idem.\ninstiteram, quare primi Megalesia ludi\nurbe forent nostra, cum dea (sensit enim)\nilla deos inquit â€˜peperit, cessere parenti,\nprincipiumque dati Mater honoris habet.â€™\nâ€˜cur igitur Gallos, qui se excidere, vocamus,\ncum tanto a Phrygia Gallica distet humus?â€™\ninter ait â€˜viridem Cybelen altasque Celaenas\namnis it insana, nomine Gallus, aqua.\nqui bibit inde, furit: procul hinc discedite, quis est\ncura bonae mentis: qui bibit inde, furit.â€™,\nnon pudet herbosum dixi â€˜posuisse moretum\nin dominae mensis, an sua causa subest?â€™\nâ€˜lacte mero veteres usi narrantur et herbis,\nsponte sua si quas terra ferebatâ€™ ait.\nâ€˜candidus elisae miscetur caseus herbae,\ncognoscat priscos ut dea prisca cibos.â€™\nPostera cum caelo motis Pallantias astris\nfulserit, et niveos Luna levarit equos,\nqui dicet â€˜quondam sacrata est colle Quirini\nhac Fortuna die Publica,â€™ verus erit.\nTertia lux (memini) ludis erat, ac mihi quidam\nspectanti senior continuusque loco\nhaec ait â€˜illa dies, Libycis qua Caesar in oris\nperfida magnanimi contudit arma Iubae.\ndux mihi Caesar erat, sub quo meruisse tribunus\nglorior: officio praefuit ille meo.\nhanc ego militia sedem, tu pace parasti,\ninter bis quinos usus honore viros.â€™\nplura locuturi subito seducimur imbre:\npendula caelestis Libra movebat aquas.\nAnte tamen, quam summa dies spectacula sistat,\nensifer Orion aequore mersus erit.\nProxima victricem cum Romam inspexerit Eos,\net dederit Phoebo stella fugata locum,\ncircus erit pompa celeber numeroque deorum,\nprimaque ventosis palma petetur equis.\nHinc Cereris ludi. non est opus indice causae;\nsponte deae munus promeritumque patet.\npanis erat primis virides mortalibus herbae,\nquas tellus nullo sollicitante dabat;\net modo carpebant vivax e cespite gramen,\nnunc epulae tenera fronde cacumen erant,\npostmodo glans nata est: bene erat iam glande reperta,\nduraque magnificas quercus habebat opes.\nprima Ceres homine ad meliora alimenta vocato\nmutavit glandes utiliore cibo.\nilla iugo tauros collum praebere coegit:\ntunc primum soles eruta vidit humus.\naes erat in pretio, chalybeia massa latebat:\neheu! perpetuo debuit illa tegi.\npace Ceres laeta est; et vos orate, coloni,\nperpetuam pacem pacificumque ducem,\nfarra deae micaeque licet salientis honorem\ndetis et in veteres turea grana focos,\net, si tura aberunt, unctas accendite taedas:\nparva bonae Cereri, sint modo casta, placent,\na bove succincti cultros removete ministri:\nbos aret; ignavam sacrificate suem.\napta iugo cervix non est ferienda securi:\nvivat et in dura saepe laboret humo.\nExigit ipse locus, raptus ut virginis edam:\nplura recognosces, pauca docendus eris.\nterra tribus scopulis vastum procurrit in aequor\nTrinacris, a positu nomen adepta loci,\ngrata domus Cereri, multas ea possidet urbes,\nin quibus est culto fertilis Henna solo.\nfrigida caelestum matres Arethusa vocarat:\nvenerat ad sacras et dea flava dapes.\nfilia, consuetis ut erat comitata puellis,\nerrabat nudo per sua prata pede.\nvalle sub umbrosa locus est aspergine multa\nuvidus ex alto desilientis aquae.\ntot fuerant illic, quot habet natura, colores,\npictaque dissimili flore nitebat humus.\nquam simul aspexit, comites, accedite dixit\net mecum plenos flore referte sinus.\npraeda puellares animos prolectat inanis,\net non sentitur sedulitate labor.\nhaec implet lento calathos e vimine nexos,\nhaec gremium, laxos degravat illa sinus:\nilla legit calthas, huic sunt violaria curae,\nilla papavereas subsecat ungue comas:\nhas, hyacinthe, tenes; illas, amarante, moraris:\npars thyma, pars rorem, pars meliloton amat.\nplurima lecta rosa est, sunt et sine nomine flores;\nipsa crocos tenues liliaque alba legit,\ncarpendi studio paulatim longius itur,\net dominam casu nulla secuta comes.\nhanc videt et visam patruus velociter aufert\nregnaque caeruleis in sua portat equis,\nilla quidem clamabat â€˜io, carissima mater,\nauferor!â€™ ipsa suos abscideratque sinus:\npanditur interea Diti via, namque diurnum\nlumen inadsueti vix patiuntur equi.\nat chorus aequalis, cumulatis flore canistris,\nPersephone, clamant ad tua dona veni!\nut clamata silet, montes ululatibus implent\net feriunt maesta pectora nuda manu.\nattonita est plangore Ceres (modo venerat Hennam)\nnec mora, me miseram! filia, dixit ubi es?\nmentis inops rapitur, quales audire solemus\nThreicias fusis maenadas ire comis,\nut vitulo mugit sua mater ab ubere rapto\net quaerit fetus per nemus omne suos:\nsic dea nec retinet gemitus et concita cursu\nfertur et a campis incipit, Henna, tuis.\ninde puellaris nacta est vestigia plantae\net pressam noto pondere vidit humum;\nforsitan illa dies erroris summa fuisset,\nsi non turbassent signa reperta sues.\niamque Leontinos Amenanaque flumina cursu\npraeterit et ripas, herbifer Aci, tuas;\npraeterit et Cyanen et fontes lenis Anapi\net te, verticibus non adeunde Gela.\nliquerat Ortygien Megareaque Pantagienque,\nquaque Symaetheas accipit aequor aquas,\nantraque Cyclopum positis exusta caminis,\nquique locus curvae nomina falcis habet,\nHimeraque et Didymen Acragantaque Tauromenumque\nsacrarumque Melan pascua laeta boum.\nhinc Camerinan adit Thapsonque et Heloria Tempe.\nquaque iacet Zephyro semper apertus Eryx.\niamque Peloriadem Lilybaeaque, iamque Pachynon\nlustrarat, terrae cornua trina suae.\nquacumque ingreditur, miseris loca cuncta querellis\nimplet, ut amissum cum gemit ales Ityn,\nperque vices modo Persephone! modo filia! clamat,\nclamat et alternis nomen utrumque ciet.\nsed neque Persephone Cererem nec filia matrem\naudit, et alternis nomen utrumque perit;\nunaque, pastorem vidisset an arva colentem,\nvox erat hac gressus ecqua puella tufit?\niam color unus inest rebus, tenebrisque teguntur\nomnia, iam vigiles conticuere canes:\nalta iacet vasti super ora Typhoeos Aetne,\ncuius anhelatis ignibus ardet humus;\nillic accendit geminas pro lampade pinus:\nhinc Cereris sacris nunc quoque taeda datur.\nest specus exesi structura pumicis asper,\nnon homini regio, non adeunda ferae:\nquo simul ac venit, frenatos curribus angues\niungit et aequoreas sicca pererrat aquas,\neffugit et Syrtes et te, Zanclaea Charybdis,\net vos, Nisaei, naufraga monstra, canes,\nHadriacumque patens late bimaremque Corinthum:\nsic venit ad portus, Attica terra, tuos.\nhic primum sedit gelido maestissima saxo:\nillud Cecropidae nunc quoque triste vocant.\nsub Iove duravit multis inmota diebus,\net lunae patiens et pluvialis aquae,\nfors sua cuique loco est: quod nunc Cerialis Eleusin\ndicitur, hoc Celei rura fuere senis.\nille domum glandes excussaque mora rubetis\nportat et arsuris arida ligna focis.\nfilia parva duas redigebat monte capellas,\net tener in cunis filius aeger erat.\nmater! ait virgo (mota est dea nomine matris)\nquid facis in solis incomitata locis?\nrestitit et senior, quamvis onus urget, et orat,\ntecta suae subeat quantulacumque casae.\nilla negat, simularat anum mitraque capillos\npresserat. instanti talia dicta refert:\nâ€˜sospes eas semperque parens! mihi filia rapta est.\nheu, melior quanto sors tua sorte mea est!â€™\ndixit, et ut lacrimae (neque enim lacrimare deorum est)\ndecidit in tepidos lucida gutta sinus,\nflent pariter molles animis virgoque senexque;\ne quibus haec iusti verba fuere senis:\nâ€˜sic tibi, quam raptam quaeris, sit filia sospes,\nsurge nec exiguae despice tecta casae.â€™\ncui dea duc! inquit scisti, qua cogere posses,\nseque levat saxo subsequiturque senem,\ndux comiti narrat, quam sit sibi filius aeger\nnec capiat somnos invigiletque malis.\nilla soporiferum, parvos initura penates,\ncolligit agresti lene papaver humo;\ndum legit, oblito fertur gustasse palato\nlongamque imprudens exsoluisse famem.\nquae quia principio posuit ieiunia noctis,\ntempus habent mystae sidera visa cibi.\nlimen ut intravit, luctus videt omnia plena:\niam spes in puero nulla salutis erat.\nmatre salutata (mater Metanira vocatur)\niungere dignata est os puerile suo.\npallor abit, subitasque vident in corpore vires:\ntantus caelesti venit ab ore vigor.\ntota domus laeta est, hoc est materque paterque\nnataque: tres illi tota fuere domus.\nmox epulas ponunt, liquefacta coagula lacte\npomaque et in ceris aurea mella suis.\nabstinet alma Ceres somnique papavera causas\ndat tibi cum tepido lacte bibenda, puer.\nnoctis erat medium placidique silentia somni:\nTriptolemum gremio sustulit illa suo\nterque manu permulsit eum, tria carmina dixit,\ncarmina mortali non referenda sono,\ninque foco corpus pueri vivente favilla\nobruit, humanum purget ut ignis onus.\nexcutitur somno stulte pia mater et amens\nquid facis? exclamat membraque ab igne rapit.\ncui dea dum non es dixit â€˜scelerata, fuisti:\ninrita materno sunt mea dona metu.\niste quidem mortalis erit, sed primus arabit\net seret et culta praemia tollet humo.â€™\ndixit et egrediens nubem trahit inque dracones\ntransit et alifero tollitur axe Ceres.\nSunion expositum Piraeaque tuta recessu\nlinquit et in dextrum quae iacet ora latus.\nhinc init Aegaeum, quo Cycladas aspicit omnes,\nIoniumque rapax Icariumque legit,\nperque urbes Asiae longum petit Hellespontum,\ndiversumque locis alta pererrat iter.\nnam modo turilegos Arabas, modo despicit Indos,\nhinc Libys, hinc Meroe siccaque terra subest;\nnunc adit Hesperios Rhenum Rhodanumque Padumque\nteque, future parens, Thybri, potentis aquae,\nquo feror? inmensum est erratas dicere terras:\npraeteritus Cereri nullus in orbe locus.\nerrat et in caelo liquidique inmunia ponti\nadloquitur gelido proxima signa polo:\nâ€˜Parrhasides stellae (namque omnia nosse potestis,\naequoreas numquam cum subeatis aquas),\nPersephonen natam miserae monstrate parenti!â€™\ndixerat, huic Helice talia verba refert:\nâ€˜crimine nox vacua est; Solem de virgine rapta\nconsule, qui late facta diurna videt.â€™\nSol aditus quam quaeris, ait â€˜ne vana labores,\nnupta Iovis fratri tertia regna tenet.â€™\nquesta diu secum, sic est adfata Tonantem,\nmaximaque in voltu signa dolentis erant:\nâ€˜si memor es, de quo mihi sit Proserpina nata,\ndimidium curae debet habere tuae.\norbe pererrato sola est iniuria facti\ncognita: commissi praemia raptor habet.\nat neque Persephone digna est praedone marito,\nnec gener hoc nobis more parandus erat.\nquid gravius victore Gyge captiva tulissem,\nquam nunc te caeli sceptra tenente tuli?\nverum impune ferat, nos haec patiemur inultae;\nreddat et emendet facta priora novis.â€™\nIuppiter hanc lenit factumque excusat amore,\nnec gener est nobis ille pudendus ait.\nâ€˜non ego nobilior: posita est mihi regia caelo,\npossidet alter aquas, alter inane chaos,\nsed si forte tibi non est mutabile pectus,\nstatque semel iuncti rumpere vincla tori,\nhoc quoque temptemus, siquidem ieiuna remansit;\nsi minus, inferni coniugis uxor erit.â€™\nTartara iussus adit sumptis Caducifer alis\nspeque redit citius visaque certa refert:\nrapta tribus dixit â€˜solvit ieiunia granis,\nPunica quae lento cortice poma tegunt.â€™\nnon secus indoluit, quam si modo rapta fuisset,\nmaesta parens, longa vixque refecta mora est,\natque ita nec nobis caelum est habitabile dixit;\nTaenaria recipi me quoque valle iube.\net factura fuit, pactus nisi Iuppiter esset,\nbis tribus ut caelo mensibus illa foret.\ntum demum voltumque Ceres animumque recepit\nimposuitque suae spicea serta comae;\nlargaque provenit cessatis messis in arvis,\net vix congestas area cepit opes.\nalba decent Cererem: vestis Cerialibus albas\nsumite; nunc pulli velleris usus abest.\nOccupat Aprilis Idus cognomine Victor\nIuppiter: hac illi sunt data templa die.\nhac quoque, ni fallor, populo dignissima nostro\natria Libertas coepit habere sua.\nLuce secutura tutos pete, navita, portus:\nventus ab occasu grandine mixtus erit. sit\nhcet ut fuerit, tamen hac Mutinensia Caesar\ngrandine militia perculit arma sua.\nTertia post Veneris cum lux surrexerit Idus,\npontifices, forda sacra litate bove.\nforda ferens bos est fecundaque, dicta ferendo:\nhinc etiam fetus nomen habere putant,\nnunc gravidum pecus est, gravidae quoque semine terrae:\nTelluri plenae victima plena datur.\npars cadit arce Iovis, ter denas curia vaccas\naccipit et largo sparsa cruore madet.\nast ubi visceribus vitulos rapuere ministri\nsectaque fumosis exta dedere focis,\nigne cremat vitulos quae natu maxima virgo est,\nluce Palis populos purget ut ille cinis,\nrege Numa, fructu non respondente labori,\ninrita decepti vota colentis erant,\nnam modo siccus erat gelidis aquilonibus annus,\nnunc ager assidua luxuriabat aqua:\nsaepe Ceres primis dominum fallebat in herbis,\net levis obsesso stabat avena solo,\net pecus ante diem partus edebat acerbos,\nagnaque nascendo saepe necabat ovem.\nsilva vetus nullaque diu violata securi\nstabat, Maenalio sacra relicta deo:\nille dabat tacitis animo responsa quieto\nnoctibus, hic geminas rex Numa mactat oves.\nprima cadit Fauno, leni cadit altera Somno:\nsternitur in duro vellus utrumque solo.\nbis caput intonsum fontana spargitur unda,\nbis sua faginea tempora fronde tegit,\nusus abest Veneris, nec fas animalia mensis\nponere, nec digitis anulus ullus inest,\nveste rudi tectus supra nova vellera corpus\nponit, adorato per sua verba deo.\ninterea placidam redimita papavere frontem\nnox venit et secum somnia nigra trahit.\nFaunus adest, oviumque premens pede vellera duro\nedidit a dextro talia verba toro:\nâ€˜morte boum tibi, rex, Tellus placanda duarum:\ndet sacris animas una iuvenca duas.â€™\nexcutitur terrore quies: Numa visa revolvit\net secum ambages caecaque iussa refert,\nexpedit errantem nemori gratissima coniunx\net dixit gravidae posceris exta bovis.\nexta bovis gravidae dantur, fecundior annus\nprovenit, et fructum terra pecusque ferunt,\nhanc quondam Cytherea diem properantius ire\niussit et admissos praecipitavit equos,\nut titulum imperii quam primum luce sequenti\nAugusto iuveni prospera bella darent.\nSed iam praeteritas quartus tibi Lucifer Idus\nrespicit: hac Hyades Dorida nocte tenent.\nTertia post Hyadas cum lux erit orta remotas\ncarcere partitos Circus habebit equos,\ncur igitur missae vinctis ardentia taedis\nterga ferant volpes, causa docenda mihi est.\nfrigida Carseolis nec olivis apta ferendis\nterra, sed ad segetes ingeniosus ager;\nhac ego Pelignos, natalia rura, petebam,\nparva, sed assiduis uvida semper aquis.\nhospitis antiqui solitas intravimus aedes;\ndempserat emeritis iam iuga Phoebus equis.\nis mihi multa quidem, sed et haec narrare solebat,\nunde meum praesens instrueretur opus:\nhoc ait in campo (campumque ostendit) â€˜habebat\nrus breve cum duro parca colona viro.\nille suam peragebat humum, sive usus aratri\nseu curvae falcis sive bidentis erat.\nhaec modo verrebat stantem tibicine villam,\nnunc matris plumis ova fovenda dabat,\naut virides malvas aut fungos colligit albos,\naut humilem grato calfacit igne focum,\net tamen assiduis exercet brachia telis\nadversusque minas frigoris arma parat,\nfilius huius erat primo lascivus in aevo\naddideratque annos ad duo lustra duo\nis capit extremi volpem convalle salicti:\nabstulerat multas illa cohortis aves.\ncaptivam stipula faenoque involvit et ignes\nadmovet: urentes effugit illa manus:\nqua fugit, incendit vestitos messibus agros;\ndamnosis vires ignibus aura dabat,\nfactum abiit, monumenta manent; nam dicere certa\nnunc quoque lex volpem Carseolana vetat;\nutque luat poenas gens haec Cerialibus ardet,\nquoque modo segetes perdidit, ipsa perit.â€™\nProxima cum veniet terras visura patentes\nMemnonis in roseis lutea mater equis,\nde duce lanigeri pecoris, qui prodidit Hellen,\nsol abit: egresso victima maior adest.\nvacca sit an taurus, non est cognoscere promptum:\npars prior apparet, posteriora latent.\nseu tamen est taurus sive est hoc femina signum,\nIunone invita munus amoris habet.\nNox abiit, oriturque Aurora. Parilia 1 poscor:\nnon poscor frustra, si favet alma Pales,\nalma Pales, faveas pastoria sacra canenti,\nprosequor officio si tua festa meo.\ncerte ego de vitulo cinerem stipulasque fabalis\nsaepe tuli plena, februa casta, manu:\ncerte ego transilui positas ter in ordine flammas,\nudaque roratas laurea misit aquas,\nmota dea est operique favet: navalibus exit\npuppis, habent ventos iam mea vela suos.\ni, pete virginea, populus, suffimen ab ara:\nVesta dabit, Vestae munere purus eris.\nsanguis equi suffimen erit vitulique favilla,\ntertia res durae culmen inane fabae.\npastor, oves saturas ad prima crepuscula lustra:\nunda prius spargat, virgaque verrat humum,\nfrondibus et fixis decorentur ovilia ramis,\net tegat ornatas longa corona fores.\ncaerulei fiant puro de sulphure fumi,\ntactaque fumanti sulphure balet ovis.\nure mares oleas taedamque herbasque Sabinas,\net crepet in mediis laurus adusta focis,\nlibaque de milio milii fiscella sequatur:\nrustica praecipue est hoc dea laeta cibo.\nadde dapes mulctramque suas, dapibusque resectis\nsilvicolam tepido lacte precare Palem.\nconsule dic â€˜pecori pariter pecorisque magistris:\neffugiat stabulis noxa repulsa meis.\nsive sacro pavi sedive sub arbore sacra,\npabulaque e bustis inscia carpsit ovis:\nsi nemus intravi vetitum, nostrisve fugatae\nsunt oculis nymphae semicaperque deus:\nsi mea falx ramo lucum spoliavit opaco,\nunde data est aegrae fiscina frondis ovi:\nda veniam culpae, nec, dum degrandinet, obsit\nagresti fano supposuisse pecus,\nnec noceat turbasse lacus, ignoscite, nymphae,\nmota quod obscuras ungula fecit aquas,\ntu, dea, pro nobis fontes fontanaque placa\nnumina, tu sparsos per nemus omne deos.\nnec Dryadas nec nos videamus labra Dianae,\nnec Faunum, medio cum premit arva die.\npelle procul morbos; valeant hominesque gregesque,\net valeant vigiles, provida turba, canes.\nneve minus multos redigam, quam mane fuerunt,\nneve gemam referens vellera rapta lupo.\nabsit iniqua fames: herbae frondesque supersint,\nquaeque lavent artus quaeque bibantur aquae.\nubera plena premam, referat mihi caseus aera,\ndentque viam liquido vimina rara sero.\nsitque salax aries, conceptaque semina coniunx\nreddat, et in stabulo multa sit agna meo.\nlanaque proveniat nullas laesura puellas,\nmollis et ad teneras quamlibet apta manus.\nquae precor eveniant, et nos faciemus ad annum\npastorum dominae grandia liba Pali.â€™\nhis dea placanda est: haec tu conversus ad ortus\ndic quater et vivo perlue rore manus,\ntum licet adposita, veluti cratere, camella\nlac niveum potes purpureamque sapam;\nmoxque per ardentes stipulae crepitantis acervos\ntraicias celeri strenua membra pede.\nexpositus mos est: moris mihi restat origo:\nturba facit dubium coeptaque nostra tenet.\nomnia purgat edax ignis vitiumque metallis\nexcoquit: idcirco cum duce purgat ovis.\nan, quia cunctarum contraria semina rerum\nsunt duo discordes, ignis et unda, dei,\niunxerunt elementa patres aptumque putarunt\nignibus et sparsa tangere corpus aqua?\nan, quod in his vitae causa est, haec perdidit exul,\nhis nova fit coniunx, haec duo magna putant?\nvix equidem credo: sunt qui Phaethonta referri\ncredant et nimias Deucalionis aquas.\npars quoque, cum saxis pastores saxa feribant,\nscintillam subito prosiluisse ferunt;\nprima quidem periit, stipulis excepta secunda est:\nhoc argumentum flamma Parilis habet?\nan magis hunc morem pietas Aeneia fecit,\ninnocuum victo cui dedit ignis iter?\nnum tamen est vero propius, cum condita Roma est,\ntransferri iussos in nova tecta Lares\nmutantesque domum tectis agrestibus ignem\net cessaturae supposuisse casae,\nper flammas saluisse pecus, saluisse colonos?\nquod fit natali nunc quoque, Roma, tuo.\nIpse locus causas vati facit, urbis origo\nvenit, ades factis, magne Quirine, tuis!\niam luerat poenas frater Numitoris, et omne\npastorum gemino sub duce volgus erat.\ncontrahere agrestes et moenia ponere utrique\nconvenit: ambigitur, moenia ponat uter.\nnil opus est dixit certamine Romulus â€˜ullo:\nmagna fides avium est, experiamur aves.â€™\nres placet, alter adit nemorosi saxa Palati,\nalter Aventinum mane cacumen init.\nsex Remus, hic volucres bis sex videt ordine, pacto\nstatur, et arbitrium Romulus urbis habet,\napta dies legitur, qua moenia signet aratro.\nsacra Palis suberant: inde movetur opus.\nfossa fit ad solidum, fruges iaciuntur in ima\net de vicino terra petita solo.\nfossa repletur humo, plenaeque imponitur ara,\net novus accenso fungitur igne focus.\ninde premens stivam designat moenia sulco;\nalba iugum niveo cum bove vacca tulit,\nvox fuit haec regis: â€˜condenti, Iuppiter, urbem\net genitor Mavors Vestaque mater, ades;\nquosque pium est adhibere deos, advertite cuncti.\nauspicibus vobis hoc mihi surgat opus.\nlonga sit huic aetas dominaeque potentia terrae,\nsitque sub hac oriens occiduusque dies.â€™\nille precabatur, tonitru dedit omina laevo\nIuppiter, et laevo fulmina missa polo.\naugurio laeti iaciunt fundamina cives,\net novus exiguo tempore murus erat.\nhoc Celer urget opus, quem Romulus ipse vocarat,\nsint, que Celer, curae dixerat â€˜ista tuae,\nneve quis aut muros aut factam vomere fossam\ntranseat: audentem talia dede neci.â€™\nquod Remus ignorans humiles contemnere muros\ncoepit et his populus dicere tutus erit?\nnec mora, transiluit. rutro Celer occupat ausum;\nille premit duram sanguinulentus humum.\nhaec ubi rex didicit, lacrimas introrsus obortas\ndevorat et clausum pectore volnus habet,\nflere palam non volt exemplaque fortia servat,\nsic que meos muros transeat hostis ait.\ndat tamen exequias nec iam suspendere fletum\nsustinet, et pietas dissimulata patet;\nosculaque adplicuit posito suprema feretro\natque ait invito frater adempte, vale!\narsurosque artus unxit, fecere, quod ille,\nFaustulus et maestas Acca soluta comas.\ntum iuvenem nondum facti flevere Quirites;\nultima plorato subdita flamma rogo est.\nurbs oritur (quis tunc hoc ulli credere posset?)\nvictorem terris impositura pedem,\ncuncta regas et sis magno sub Caesare semper,\nsaepe etiam pluris nominis huius habe;\net quotiens steteris domito sublimis in orbe,\nomnia sint numeris inferiora tuis.\nDicta Pales nobis, idem Vinalia dicam;\nuna tamen media est inter utramque dies.\nnumina volgares Veneris celebrate puellae:\nmulta professarum quaestibus apta Venus,\nposcite ture dato formam populique favorem,\nposcite blanditias dignaque verba ioco,\ncumque sua dominae date grata sisymbria myrto\ntectaque composita iuncea vincla rosa.\ntempla frequentari Collinae proxima portae\nnunc decet, a Siculo nomina colle tenent;\nutque Syracusas Arethusidas abstulit armis\nClaudius et bello te quoque cepit, Eryx,\ncarmine vivacis Venus est translata Sibyllae,\ninque suae stirpis maluit urbe coli.\ncur igitur Veneris festum Vinalia dicant,\nquaeritis, et quare sit Iovis ista dies?\nTurnus an Aeneas Latiae gener esset Amatae,\nbellum erat: Etruscas Turnus adorat opes.\nclarus erat sumptisque ferox Mezentius armis\net vel equo magnus vel pede maior erat;\nquem Rutuli Turnusque suis adsciscere temptat\npartibus, haec contra dux ita Tuscus ait:\nâ€˜stat mihi non parvo virtus mea: volnera testor\narmaque, quae sparsi sanguine saepe meo.\nqui petis auxilium, non grandia divide mecum\npraemia, de lacubus proxima musta tuis.\nnulla mora est operae: vestrum est dare, vincere nostrum.\nquam velit Aeneas ista negata mihi!â€™\nadnuerant Rutuli. Mezentius induit arma,\ninduit Aeneas alloquiturque Iovem:\nâ€˜hostica Tyrrheno vota est vindemia regi:\nIuppiter, e Latio palmite musta feres!â€™\nvota valent meliora, cadit Mezentius ingens\natque indignanti pectore plangit humum,\nvenerat Autumnus calcatis sordidus uvis:\nredduntur merito debita vina Iovi.\ndicta dies hinc est Vinalia: Iuppiter illam\nvindicat et festis gaudet inesse suis,\nSex ubi, quae restant, luces Aprilis habebit,\nin medio cursu tempora veris erunt,\net frustra pecudem quaeres Athamantidos Helles,\nsignaque dant imbres, exoriturque Canis.\nhac mihi Nomento Romam cum luce redirem,\nobstitit in media candida turba via.\nflamen in antiquae lucum Robiginis ibat,\nexta canis flammis, exta daturus ovis.\nprotinus accessi, ritus ne nescius essem:\nedidit haec flamen verba, Quirine, tuus:\nâ€˜aspera Robigo, parcas Cerialibus herbis,\net tremat in summa leve cacumen humo.\ntu sata sideribus caeli nutrita secundis\ncrescere, dum fiant falcibus apta, sinas.\nvis tua non levis est: quae tu frumenta notasti,\nmaestus in amissis illa colonus habet,\nnec venti tantum Cereri nocuere nec imbres,\nnec sic marmoreo pallet adusta gelu,\nquantum, si culmos Titan incalfacit udos:\ntunc locus est irae, diva timenda, tuae.\nparce, precor, scabrasque manus a messibus aufer\nneve noce cultis: posse nocere sat est.\nnec teneras segetes, sed durum amplectere ferrum,\nquodque potest alios perdere, perde prior.\nutilius gladios et tela nocentia carpes:\nnil opus est illis, otia mundus agit.\nsarcula nunc durusque bidens et vomer aduncus,\nruris opes, niteant; inquinet arma situs,\nconatusque aliquis vagina ducere ferrum\nadstrictum longa sentiat esse mora.\nat tu ne viola Cererem, semperque colonus\nabsenti possit solvere vota tibi.â€™\ndixerat: a dextra villis mantele solutis\ncumque meri patera turis acerra fuit.\ntura focis vinumque dedit fibrasque bidentis\nturpiaque obscenae (vidimus) exta canis.\ntum mihi cur detur sacris nova victima, quaeris? (\nquaesieram) causam percipe flamen ait.\nâ€˜est Canis, Icarium dicunt, quo sidere moto\ntosta sitit tellus, praecipiturque seges,\npro cane sidereo canis hic imponitur arae,\net quare pereat, nil nisi nomen habet.’\nCum Phrygis Assaraci Tithonia fratre relicto\nsustulit inmenso ter iubar orbe suum,\nmille venit variis florum dea nexa coronis:\nscaena ioci morem liberioris habet.\nexit et in Maias sacrum Florale Kalendas;\ntunc repetam, nunc me grandius urget opus.\naufer Vesta diem! cognati Vesta recepta est\nlimine: sic iusti constituere patres.\nPhoebus habet partem, Vestae pars altera cessit;\nquod superest illis, tertius ipse tenet,\nstate Palatinae laurus, praetextaque quercu\nstet domus: aeternos tres habet una deos.\nQuaeritis, unde putem Maio data nomina mensi?\nnon satis est liquido cognita causa mihi.\nut stat et incertus qua sit sibi nescit eundum,\ncum videt ex omni parte viator iter:\nsic, quia posse datur diversas reddere causas,\nqua ferar, ignoro, copiaque ipsa nocet,\ndicite, quae fontes Aganippidos Hippocrenes\ngrata Medusaei signa tenetis equi.\ndissensere deae, quarum Polyhymnia coepit\nprima; silent aliae dictaque mente notant.\nâ€˜post chaos ut primum data sunt tria corpora mundo,\ninque novas species omne recessit opus,\npondere terra suo subsedit et aequora traxit,\nat caelum levitas in loca summa tulit;\nsol quoque cum stellis nulla gravitate retentus\net vos lunares exiluistis equi.\nsed neque Terra diu Caelo, nec cetera Phoebo\nsidera cedebant; par erat omnis honos,\nsaepe aliquis solio, quod tu, Saturne, tenebas,\nausus de media plebe sedere deus,\nnec latus Oceano quisquam deus advena iunxit,1\net Themis extremo saepe recepta loco est,\ndonec Honor placidoque decens Reverentia voltu\ncorpora legitimis inposuere toris.2\nhinc sata Maiestas, quae mundum temperat omnem.\nquaque die partu est edita, magna fuit.\nnec mora, consedit medio sublimis Olympo\naurea purpureo conspicienda sinu.\nconsedere simul Pudor et Metus: omne videres\nnumen ad hanc voltus composuisse suos.\nprotinus intravit mentes suspectus honorum:\nfit pretium dignis, nec sibi quisque placet.\nhic status in caelo multos permansit in annos,\ndum senior fatis excidit arce deus.\nTerra feros partus, immania monstra, Gigantas\nedidit ausuros in Iovis ire domum;\nmille manus illis dedit et pro cruribus angues,\natque ait in magnos arma movete deos.\nextruere hi montes ad sidera summa parabant\net magnum bello sollicitare Iovem;\nfulmina de caeli iaculatus Iuppiter arce\nvertit in auctores pondera vasta suos.\nhis bene Maiestas armis defensa deorum\nrestat et ex illo tempore culta manet;\nassidet inde Iovi, Iovis est fidissima custos\net praestat sine vi sceptra tenenda Iovi.\nvenit et in terras: coluerunt Romulus illam\net Numa, mox alii, tempore quisque suo.\nilla patres in honore pio matresque tuetur,\nilla comes pueris virginibusque venit,\nilla datos fasces commendat eburque curule,\nilla coronatis alta triumphat equis.â€™\nfinierat voces Polyhymnia: dicta probarunt\nClioque et curvae scita Thalia lyrae.\nexcipit Uranie: fecere silentia cunctae,\net vox audiri nulla nisi illa potest.\nâ€˜magna fuit quondam capitis reverentia cani,\ninque suo pretio ruga senilis erat.\nMartis opus iuvenes animosaque bella gerebant\net pro dis aderant in statione suis:\nviribus illa minor nec habendis utilis armis\nconsilio patriae saepe ferebat opem.\nnec nisi post annos patuit tunc curia seros,\nnomen et aetatis mite senatus erat.\niura dabat populo senior, finitaque certis\nlegibus est aetas, unde petatur honor;\net medius iuvenum, non indignantibus ipsis,\nibat et interior, si comes unus erat.\nverba quis auderet coram sene digna rubore\ndicere? censuram longa senecta dabat.\nRomulus hoc vidit selectaque pectora patres\ndixit: ad hos urbis summa relata novae,\nhinc sua maiores tribuisse vocabula Maio\ntangor et aetati consuluisse suae.\net Numitor dixisse potest â€˜da, Romule, mensem\nhunc senibusâ€™ nec avum sustinuisse nepos,\nnec leve propositi pignus successor honoris\nIunius, a iuvenum nomine dictus, habet.â€™\ntunc sic, neglectos hedera redimita capillos,\nprima sui coepit Calliopea chori:\nâ€˜duxerat Oceanus quondam Titanida Tethyn,\nqui terram liquidis, qua patet, ambit aquis,\nhinc sata Pleione cum caelifero Atlante\niungitur, ut fama est, Pleiadasque parit.\nquarum Maia suas forma superasse sorores\ntraditur et summo concubuisse Iovi.\nhaec enixa iugo cupressiferae Cyllenes,\naetherium volucri qui pede carpit iter.\nArcades hunc Ladonque rapax et Maenalus ingens\nrite colunt, luna credita terra prior,\nexul ab Arcadia Latios Evander in agros\nvenerat, impositos attuleratque deos.\nhic, ubi nunc Roma est, orbis caput, arbor et herbae\net paucae pecudes et casa rara fuit.\nquo postquam ventum est, consistite! praescia mater\nnam locus imperii rus erit istud ait.\net matri et vati paret Nonacrius heros\ninque peregrina constitit hospes humo,\nsacraque multa quidem sed Fauni prima bicornis\nhas docuit gentes alipedisque dei.\nsemicaper, coleris cinctutis, Faune, Lupercis,\ncum lustrant celebres vellera secta vias.\nat tu materno donasti nomine mensem,\ninventor curvae, finibus apte, fidis.\nnec pietas haec prima tua est: septena putaris,\nPleiadum numerum, fila dedisse lyrae.â€™\nhaec quoque desierat: laudata est voce sororum.\nquid faciam? turbae pars habet omnis idem.\ngratia Pieridum nobis aequaliter adsit,\nnullaque laudetur plusve minusve mihi.\nAb Iove surgat opus. prima mihi nocte videnda\nstella est in cunas officiosa Iovis:\nnascitur Oleniae signum pluviale Capellae;\nilla dati caelum praemia lactis habet.\nNais Amalthea, Cretaea nobilis Ida,\ndicitur in silvis occuluisse Iovem,\nhuic fuit haedorum mater formosa duorum,\ninter Dictaeos conspicienda greges,\ncornibus aeriis atque in sua terga recurvis,\nubere, quod nutrix posset habere Iovis,\nlac dabat illa deo. sed fregit in arbore cornu\ntruncaque dimidia parte decoris erat.\nsustulit hoc nymphe cinxitque recentibus herbis\net plenum pomis ad Iovis ora tulit.\nille ubi res caeli tenuit solioque paterno\nsedit, et invicto nil Iove maius erat,\nsidera nutricem, nutricis fertile cornu\nfecit, quod dominae nunc quoque nomen habet,\npraestitibus Maiae Laribus videre Kalendae\naram constitui parvaque signa deum:\nvoverat illa quidem Curius: sed multa 1 vetustas\ndestruit, et saxo longa senecta nocet,\ncausa tamen positi fuerat cognominis illis,\nquod praestant oculis omnia tuta suis.\nstant quoque pro nobis et praesunt moenibus urbis\net sunt praesentes auxiliumque ferunt,\nat canis ante pedes saxo fabricatus eodem\nstabat: quae standi cum Lare causa fuit?\nservat uterque domum, domino quoque fidus uterque:\ncompita grata deo, compita grata cani.\nexagitant et Lar et turba Diania fures:\npervigilantque Lares pervigilantque canes,\nbina gemellorum quaerebam signa deorum\nviribus annosae facta caduca morae:\nmille Lares Geniumque ducis, qui tradidit illos,\nurbs habet, et vici numina trina colunt,\nquo feror? Augustus mensis mihi carminis huius\nius habet: interea Diva canenda Bona est.\nest moles nativa loco, res nomina fecit:\nappellant Saxum; pars bona montis ea est.\nhuic Remus institerat frustra, quo tempore fratri\nprima Palatinae signa dedistis aves.\ntempla Patres illic oculos exosa viriles\nleniter acclini constituere iugo.\ndedicat haec veteris Clausorum nominis heres,\nvirgineo nullum corpore passa virum:\nLivia restituit, ne non imitata maritum\nesset et ex omni parte secuta suum.\nPostera cum roseam pulsis Hyperionis astris\nin matutinis lampada tollet equis,\nfrigidus Argestes summas mulcebit aristas,\ncandidaque a Calabris vela dabuntur aquis,\nat simul inducent obscura crepuscula noctem,\npars Hyadum toto de grege nulla latet.\nora micant Tauri septem radiantia flammis,\nnavita quas Hyadas Graius ab imbre vocat;\npars Bacchum nutrisse putat, pars credidit esse\nTethyos has neptes Oceanique senis.\nnondum stabat Atlas humeros oneratus Olympo,\ncum satus est forma conspiciendus Hyas;\nhunc stirps Oceani maturis nixibus Aethra\nedidit et nymphas, sed prior ortus Hyas.\ndum nova lanugo est, pavidos formidine cervos\nterret, et est illi praeda benigna lepus.\nat postquam virtus annis adolevit, in apros\naudet et hirsutas comminus ire leas,\ndumque petit latebras fetae catulosque leaenae,\nipse fuit Libycae praeda cruenta ferae,\nmater Hyan et Hyan maestae flevere sorores\ncervicemque polo suppositurus Atlas,\nvictus uterque parens tamen est pietate sororum:\nilla dedit caelum, nomina fecit Hyas.\nâ€˜Mater, ades, florum, ludis celebranda iocosis!\ndistuleram partes mense priore tuas.\nincipis Aprili, transis in tempora Mai:\nalter te fugiens, cum venit, alter habet,\ncum tua sint cedantque tibi confinia mensum,\nconvenit in laudes ille vel ille tuas.\nCircus in hunc exit clamataque palma theatris:\nhoc quoque cum Circi munere carmen eat.\nipsa doce, quae sis. hominum sententia fallax:\noptima tu proprii nominis auctor eris.â€™\nsic ego. sic nostris respondit diva rogatis (\ndum loquitur, vernas emat ab ore rosas):\nâ€˜Chloris eram, quae Flora vocor: corrupta Latino\nnominis est nostri littera Graeca sono.\nChloris eram, nymphe campi felicis, ubi audis\nrem fortunatis ante fuisse viris,\nquae fuerit mihi forma, grave est narrare modestae\nsed generum matri repperit illa deum.\nver erat, errabam: Zephyrus conspexit, abibam.\ninsequitur, fugio: fortior ille fuit,\net dederat fratri Boreas ius omne rapinae\nausus Erechthea praemia ferre domo.\nvim tamen emendat dando mihi nomina nuptae,\ninque meo non est ulla querella toro\n. vere fruor semper: semper nitidissimus annus,\narbor habet frondes, pabula semper humus,\nest mihi fecundus dotalibus hortus in agris:\naura fovet, liquidae fonte rigatur aquae,\nhunc meus implevit generoso flore maritus\natque ait arbitrium tu, dea, floris habe.\nsaepe ego digestos volui numerare colores\nnec potui: numero copia maior erat.\nroscida cum primum foliis excussa pruina est,\net variae radiis intepuere comae,\nconveniunt pictis incinctae vestibus Horae\ninque leves calathos munera nostra legunt.\nprotinus accedunt Charites nectuntque coronas\nsertaque caelestes implicitura comas.\nprima per immensas sparsi nova semina gentes!\nunius tellus ante coloris erat.\nprima Therapnaeo feci de sanguine florem,\net manet in folio scripta querella suo.\ntu quoque nomen habes cultos, Narcisse, per hortos,\ninfelix, quod non alter et alter eras.\nquid Crocon aut Attin referam Cinyraque creatum,\nde quorum per me volnere surgit honor?\nMars quoque, si nescis, per nostras editus artes:\nIuppiter hoc, ut adhuc, nesciat usque, precor,\nsancta Iovem Iuno, nata sine matre Minerva,\nofficio doluit non eguisse suo.\nibat, ut Oceano quereretur facta mariti;\nrestitit ad nostras fessa labore fores.\nquam simul aspexi, quid te, Saturnia, dixi\nattulit? exponit, quem petat illa locum,\naddidit et causam, verbis solabar amicis:\nnon inquit â€˜verbis cura levanda mea est,\nsi pater est factus neglecto coniugis usu\nIuppiter et solus nomen utrumque tenet,\ncur ego desperem fieri sine coniuge mater\net parere intacto, dummodo casta, viro?\nomnia temptabo latis medicamina terris\net freta Tartareos excutiamque sinus.â€™\nvox erat in cursu: voltum dubitantis habebam. â€˜nescio\nquid, nymphe, posse viderisâ€™ ait.\nter volui promittere opem, ter lingua retenta est:\nira Iovis magni causa timoris erat.\nfer, precor, auxilium! dixit â€˜celabitur auctor\net Stygiae numen testificabor aquae.â€™\nquod petis, Oleniis inquam â€˜mihi missus ab arvis\nflos dabit: est hortis unicus ille meis.\nqui dabat, hoc dixit â€˜sterilem quoque tange iuvencam,\nmater erit.â€™ tetigi, nec mora, mater erat.\nprotinus haerentem decerpsi pollice florem:\ntangitur et tacto concipit illa sinu.\niamque gravis Thracen et laeva Propontidos intrat\nfitque potens voti, Marsque creatus erat.\nqui memor accepti per me natalis â€˜habeto\ntu quoque Romuleaâ€™ dixit in urbe locum.\nforsitan in teneris tantum mea regna coronis\nesse putes? tangit numen et arva meum.\nsi bene floruerint segetes, erit area dives;\nsi bene floruerit vinea, Bacchus erit;\nsi bene floruerint oleae, nitidissimus annus,\npomaque proventum temporis huius habent.\nflore semel laeso pereunt viciaecque fabaeque,\net pereunt lentes, advena Nile, tuae.\nvina quoque in magnis operose condita cellis\nflorent, et nebulae dolia summa tegunt.\nmella meum munus: volucres ego mella daturas\nad violam et cytisos et thyma cana voco.\nnos quoque idem facimus tunc, cum iuvenalibus annis\nluxuriant animi, corporaque ipsa vigent.â€�\ntalia dicentem tacitus mirabar, at illa\nius tibi discendi, si qua requiris ait.\ndic, dea, respondi ludorum quae sit origo.\nvix bene desieram, rettulit illa mihi:\nâ€˜cetera luxuriae nondum instrumenta vigebant,\naut pecus aut latam dives habebat humum;\nhinc etiam locuples, hinc ipsa pecunia dicta est.\nsed iam de vetito quisque parabat opes:\nvenerat in morem populi depascere saltus,\nidque diu licuit, poenaque nulla fuit.\nvindice servabat nullo sua publica volgus;\niamque in privato pascere inertis erat.\nplebis ad aediles perducta licentia talis\nPublicios: animus defuit ante viris.\nrem populus recipit, multam subiere nocentes:\nvindicibus laudi publica cura fuit.\nmulta data est ex parte mihi, magnoque favore\nvictores ludos instituere novos.\nparte locant clivum, qui tunc erat ardua rupes:\nutile nunc iter est, Publiciumque vocant.â€™\nannua credideram spectacula facta, negavit,\naddidit et dictis altera verba suis:\nâ€˜nos quoque tangit honor: festis gaudemus et aris,\nturbaque caelestes ambitiosa sumus.\nsaepe deos aliquis peccando fecit iniquos,\net pro delictis hostia blanda fuit;\nsaepe Iovem vidi, cum iam sua mittere vellet\nfulmina, ture dato sustinuisse manum,\nat si neglegimur, magnis iniuria poenis\nsolvitur, et iustum praeterit ira modum.\nrespice Thestiaden: flammis absentibus arsit;\ncausa est, quod Phoebes ara sine igne fuit.\nrespice Tantaliden: eadem dea vela tenebat;\nvirgo est, et spretos bis tamen ulta focos,\nHippolyte infelix, velles coluisse Dionen,\ncum consternatus diripereris equis.\nlonga referre mora est correcta oblivia damnis.\nme quoque Romani praeteriere patres,\nquid facerem, per quod Aerem manifesta doloris?\nexigerem nostrae qualia damna notae?\nexcidit officium tristi mihi. nulla tuebar\nrura, nec in pretio fertilis hortus erat:\nlilia deciderant, violas arere videres,\nfilaque punicei languida facta croci,\nsaepe mihi Zephyrus â€˜dotes corrumpere noli\nipsa tuasâ€™ dixit: dos mihi vilis erat.\nflorebant oleae; venti nocuere protervi:\nflorebant segetes; grandine laesa seges:\nin spe vitis erat; caelum nigrescit ab Austris,\net subita frondes decutiuntur aqua.\nnec volui fieri nec sum crudelis in ira,\ncura repellendi sed mihi nulla fuit.\nconvenere patres et, si bene floreat annus,\nnuminibus nostris annua festa vovent. annuimus\nvoto. consul cum consule ludos\nPostumio Laenas persoluere mihi.â€™\nquaerere conabar, quare lascivia maior\nhis foret in ludis liberiorque iocus,\nsed mihi succurrit numen non esse severum\naptaque deliciis munera ferre deam.\ntempora sutilibus cinguntur pota coronis,\net latet iniecta splendida mensa rosa;\nebrius incinctis philyra conviva capillis\nsaltat et imprudens utitur arte meri;\nebrius ad durum formosae limen amicae\ncantat, habent unctae mollia serta comae,\nnulla coronata peraguntur seria fronte,\nnec liquidae vinctis flore bibuntur aquae;\ndonec eras mixtus nullis, Acheloe, racemis,\ngratia sumendae non erat ulla rosae.\nBacchus amat flores: Baccho placuisse coronam\nex Ariadneo sidere nosse potes,\nscaena levis decet hanc: non est, mihi credite, non est\nilla coturnatas inter habenda deas.\nturba quidem cur hos celebret meretricia ludos,\nnon ex difficili causa petita subest.\nnon est de tetricis, non est de magna professis,\nvolt sua plebeio sacra patere choro,\net monet aetatis specie, dum floreat, uti;\ncontemni spinam, cum cecidere rosae.\ncur tamen, ut dantur vestes Cerialibus albae,\nsic haec est cultu versicolore decens?\nan quia maturis albescit messis aristis,\net color et species floribus omnis inest?\nannuit, et motis flores cecidere capillis,\naccidere in mensas ut rosa missa solet,\nlumina restabant, quorum me causa latebat,\ncum sic errores abstulit illa meos:\nâ€˜vel quia purpureis collucent floribus agri,\nlumina sunt nostros visa decere dies;\nvel quia nec flos est hebeti nec flamma colore,\natque oculos in se splendor uterque trahit;\nvel quia deliciis nocturna licentia nostris\nconvenit, a vero tertia causa venit.â€™\nâ€˜est breve praeterea, de quo mihi quaerere restat,\nsi liceatâ€™ dixi: dixit et illa licet.\nâ€˜cur tibi pro Libycis clauduntur rete leaenis\nimbelles capreae sollicitusque lepus?â€™\nnon sibi, respondit, silvas cessisse, sed hortos\narvaque pugnaci non adeunda ferae.\nomnia finierat: tenues secessit in auras,\nmansit odor: posses scire fuisse deam.\nfloreat ut toto carmen Nasonis in aevo,\nsparge, precor, donis pectora nostra tuis.\nNocte minus quarta promet sua sidera Chiron\nsemivir et flavi corpore mixtus equi.\nPelion Haemoniae mons est obversus in Austros:\nsumma virent pinu, cetera quercus habet.\nPhillyrides tenuit, saxo stant antra vetusto,\nquae iustum memorant incoluisse senem.\nille manus olim missuras Hectora leto\ncreditur in lyricis detinuisse modis,\nvenerat Alcides exhausta parte laborum,\niussaque restabant ultima paene viro.\nstare simul casu Troiae duo fata videres:\nhinc puer Aeacides, hinc Iove natus erat.\nexcipit hospitio iuvenem Philyreius heros,\net causam adventus hic rogat, ille docet,\nrespicit interea clavam spoliumque leonis,\nvir que ait his armis, armaque digna viro!\nnec se, quin horrens auderent tangere saetis\nvellus, Achilleae continuere manus,\ndumque senex tractat squalentia tela venenis,\nexcidit et laevo fixa sagitta pede est,\ningemuit Chiron traxitque e corpore ferrum,\net gemit Alcides Haemoniusque puer,\nipse tamen lectas Pagasaeis collibus herbas\ntemperat et vana volnera mulcet ope:\nvirus edax superabat opem, penitusque recepta\nossibus et toto corpore pestis erat,\nsanguine centauri Lernaeae sanguis echidnae\nmixtus ad auxilium tempora nulla dabat,\nstabat, ut ante patrem, lacrimis perfusus Achilles:\nsic flendus Peleus, si moreretur, erat.\nsaepe manus aegras manibus Angebat amicis\n(morum, quos fecit, praemia doctor habet),\noscula saepe dedit, dixit quoque saepe iacenti\nvive, precor, nec me, care, relinque, pater!\nnona dies aderat, cum tu, iustissime Chiron,\nbis septem stellis corpora cinctus eras.\nHunc Lyra curva sequi cuperet, sed idonea nondum\nest via: nox aptum tertia tempus erit.\nScorpios in caelo, cum cras lucescere Nonas\ndicimus, a media parte notandus erit.\nHinc ubi protulerit formosa ter Hesperus ora,\nter dederint Phoebo sidera victa locum,\nritus erit veteris, nocturna Lemuria, sacri:\ninferias tacitis manibus illa dabunt,\nannus erat brevior, nec adhuc pia februa norant,\nnec tu dux mensum, Iane biformis, eras:\niam tamen extincto cineri sua dona ferebant,\ncompositique nepos busta piabat avi.\nmensis erat Maius, maiorum nomine dictus,\nqui partem prisci nunc quoque moris habet,\nnox ubi iam media est somnoque silentia praebet,\net canis et variae conticuistis aves,\nille memor veteris ritus timidusque deorum\nsurgit (habent gemini vincula nulla pedes)\nsignaque dat digitis medio cum pollice iunctis,\noccurrat tacito ne levis umbra sibi.\ncumque manus puras fontana perluit unda,\nvertitur et nigras accipit ante fabas\naversusque iacit; sed dum iacit, â€˜haec ego mitto,\nhisâ€™ inquit redimo meque meosque fabis.\nhoc novies dicit nec respicit: umbra putatur\ncolligere et nullo terga vidente sequi.\nrursus aquam tangit Temesaeaque concrepat aera\net rogat, ut tectis exeat umbra suis.\ncum dixit novies Manes exite paterni,\nrespicit et pure sacra peracta putat.\ndicta sit unde dies, quae nominis extet origo,\nme fugit: ex aliquo est invenienda deo.\nPleiade nate, mone, virga venerande potenti:\nsaepe tibi est Stygii regia visa Iovis,\nvenit adoratus Caducifer, accipe causam\nnominis: ex ipso est cognita causa deo.\nRomulus ut tumulo fraternas condidit umbras,\net male veloci iusta soluta Remo,\nFaustulus infelix et passis Acca capillis\nspargebant lacrimis ossa perusta suis.\ninde domum redeunt sub prima crepuscula maesti,\nutque erat, in duro procubuere toro.\numbra cruenta Remi visa est assistere lecto\natque haec exiguo murmure verba loqui:\nâ€˜en ego dimidium vestri parsque altera voti,\ncernite, sim qualis, qui modo qualis eram!\nqui modo, si volucres habuissem regna iubentes,\nin populo potui maximus esse meo,\nnunc sum elapsa rogi flammis et inanis imago:\nhaec est ex illo forma relicta Remo!\nheu ubi Mars pater est? si vos modo vera locuti,\nuberaque expositis ille ferina dedit,\nquem lupa servavit, manus hunc temeraria civis\nperdidit, o quanto mitior illa fuit!\nsaeve Celer, crudelem animam per volnera reddas,\nutque ego, sub terras sanguinulentus eas.\nnoluit hoc frater, pietas aequatis in illo est:\nquod potuit, lacrimas manibus ille dedit,\nhunc vos per lacrimas, per vestra alimenta rogate,\nut celebrem nostro signet honore diem.â€™\nmandantem amplecti cupiunt et bracchia tendunt:\nlubrica prensantes effugit umbra manus,\nut secum fugiens somnos abduxit imago,\nad regem voces fratris uterque ferunt.\nRomulus obsequitur, lucemque Remuria dicit\nillam, qua positis iusta feruntur avis.\naspera mutata est in lenem tempore longo\nlittera, quae toto nomine prima fuit;\nmox etiam lemures animas dixere silentum:\nhic sensus verbi, vis ea vocis erat.\nfana tamen veteres illis clausere diebus,\nut nunc ferali tempore operta vides,\nnec viduae taedis eadem nec virginis apta\ntempora: quae nupsit, non diuturna fuit.\nhac quoque de causa, si te proverbia tangunt,\nmense malum Maio nubere volgus ait.\nsed tamen haec tria sunt sub eodem tempore festa\ninter se nulla continuata die.\nQuorum si mediis Boeotum Oriona quaeres,\nfalsus eris. signi causa canenda mihi.\nIuppiter et lato qui regnat in aequore frater\ncarpebant socias Mercuriusque vias.\ntempus erat, quo versa iugo referuntur aratra,\net pronus saturae lac bibit agnus ovis.\nforte senex Hyrieus, angusti cultor agelli,\nhos videt, exiguam stabat ut ante casam;\natque ita longa via est, nec tempora longa supersunt,\ndixit et hospitibus ianua nostra patet.\naddidit et voltum verbis iterumque rogavit:\nparent promissis dissimulantque deos.\ntecta senis subeunt nigro deformia fumo;\nignis in hesterno stipite parvus erat.\nipse genu nixus flammas exsuscitat aura\net promit quassas comminuitque faces,\nstant calices; minor inde fabas, holus alter habebat,\net spumat testu pressus uterque suo.\ndumque mora est, tremula dat vina rubentia dextra:\naccipit aequoreus pocula prima deus.\nquae simul exhausit, da nunc bibat ordine dixit\nIuppiter. audito palluit ille Iove.\nut rediit animus, cultorem pauperis agri\nimmolat et magno torret in igne bovem;\nquaeque puer quondam primis diffuderat annis,\npromit fumoso condita vina cado.\nnec mora, flumineam Iino celantibus ulvam,\nsic quoque non altis, incubuere toris.\nnunc dape, nunc posito mensae nituere Lyaeo:\nterra rubens crater, pocula fagus erant,\nverba fuere Iovis: â€˜siquid fert impetus, opta:\nomne feres.â€™ placidi verba fuere senis:\nâ€˜cara fuit coniunx, primae mihi flore iuventae\ncognita, nunc ubi sit, quaeritis? urna tegit,\nhuic ego iuratus, vobis in verba vocatis,\nconiugio dixi sola fruere meo.\net dixi et servo, sed enim diversa voluntas\nest mihi; nec coniunx, sed pater esse volo.â€™\nannuerant omnes: omnes ad terga iuvenci\nconstiterant — pudor est ulteriora loqui —\ntum superiniecta texere madentia terra;\niamque decem menses, et puer ortus erat.\nhunc Hyrieus, quia sic genitus, vocat Uriona:\nperdidit antiquum littera prima sonum,\ncreverat immensum; comitem sibi Delia sumpsit,\nille deae custos, ille satelles erat.\nverba movent iram non circumspecta deorum:\nquam nequeam dixit vincere, nulla fera est.\nscorpion immisit Tellus: fuit impetus illi\ncurva gemelliparae spicula ferre deae;\nobstitit Orion. Latona nitentibus astris\naddidit et meriti praemia dixit habe.\nSed quid et Orion et cetera sidera mundo\ncedere festinant, noxque coartat iter?\nquid solito citius liquido iubar aequore tollit\ncandida, Lucifero praeveniente, dies?\nfallor, an arma sonant? non fallimur, arma sonabant:\nMars venit et veniens bellica signa dedit.\nUltor ad ipse suos caelo descendit honores\ntemplaque in Augusto conspicienda foro.\net deus est ingens et opus: debebat in urbe\nnon aliter nati Mars habitare sui.\ndigna Giganteis haec sunt delubra tropaeis:\nhinc fera Gradivum bella movere decet,\nseu quis ab Eoo nos impius orbe lacesset,\nseu quis ab occiduo sole domandus erit.\nprospicit armipotens operis fastigia summi\net probat invictos summa tenere deos.\nprospicit in foribus diversae tela figurae\narmaque terrarum milite victa suo.\nhinc videt Aenean oneratum pondere caro\net tot Iuleae nobilitatis avos:\nhinc videt Iliaden humeris ducis arma ferentem,\nclaraque dispositis acta subesse viris,\nspectat et Augusto praetextum nomine templum,\net visum lecto Caesare maius opus.\nvoverat hoc iuvenis tunc, cum pia sustulit arma:\na tantis Princeps incipiendus erat.\nille manus tendens, hinc stanti milite iusto,\nhinc coniuratis, talia dicta dedit:\nâ€˜si mihi bellandi pater est Vestaeque sacerdos\nauctor, et ulcisci numen utrumque paro:\nMars, ades et satia scelerato sanguine ferrum,\nstetque favor causa pro meliore tuus.\ntempla feres et, me victore, vocaberis Ultor.â€™\nvoverat et fuso laetus ab hoste redit,\nnec satis est meruisse semel cognomina Marti:\npersequitur Parthi signa retenta manu.\ngens fuit et campis et equis et tuta sagittis\net circumfusis invia fluminibus,\naddiderant animos Crassorum funera genti,\ncum periit miles signaque duxque simul.\nsigna, decus belli, Parthus Romana tenebat,\nRomanaeque aquilae signifer hostis erat.\nisque pudor mansisset adhuc, nisi fortibus armis\nCaesaris Ausoniae protegerentur opes.\nille notas veteres et longi dedecus aevi\nsustulit: agnorunt signa recepta suos.\nquid tibi nunc solitae mitti post terga sagittae,\nquid loca, quid rapidi profuit usus equi,\nParthe? refers aquilas, victos quoque porrigis arcus:\npignora iam nostri nulla pudoris habes.\nrite deo templumque datum nomenque bis ulto,\net meritus voti debita solvit honor,\nsollemnes ludos Circo celebrate, Quirites!\nnon visa est fortem scaena decere deum.\nPliadas aspicies omnes totumque sororum\nagmen, ubi ante Idus nox erit una super.\ntum mihi non dubiis auctoribus incipit aestas,\net tepidi finem tempora veris habent.\nIdibus ora prior stellantia tollere Taurum\nindicat, huic signo fabula nota subest.\npraebuit, ut taurus, Tyriae sua terga puellae\nIuppiter et falsa cornua fronte tulit,\nilla iubam dextra, laeva retinebat amictus,\net timor ipse novi causa decoris erat.\naura sinus implet, flavos movet aura capillos:\nSidoni, sic fueras aspicienda Iovi.\nsaepe puellares subduxit ab aequore plantas\net metuit tactus assilientis aquae:\nsaepe deus prudens tergum demisit in undas,\nhaereat ut collo fortius illa suo.\nlitoribus tactis stabat sine cornibus ullis\nIuppiter inque deum de bove versus erat.\ntaurus init caelum: te, Sidoni, Iuppiter implet,\nparsque tuum terrae tertia nomen habet,\nhoc alii signum Phariam dixere iuvencam, ,\nquae bos ex homine est, ex bove facta dea.\ntum quoque priscorum virgo simulacra virorum\nmittere roboreo scirpea ponte solet.\nfama vetus tunc, cum Saturnia terra vocata est, talia fati dici dicta fuisse Iovis:\nâ€˜falcifero libata seni duo corpora, gentes,\nmittite, quae Tuscis excipiantur aquis:â€™\ndonec in haec venit Tirynthius arva, quotannis\ntristia Leucadio sacra peracta modo;\nillum stramineos in aquam misisse Quirites:\nHerculis exemplo corpora falsa iaci.\npars putat, ut ferrent iuvenes suffragia soli,\npontibus infirmos praecipitasse senes.\ncorpora post decies senos qui credidit annos\nmissa neci, sceleris crimine damnat avos.\nThybri, doce verum, tua ripa vetustior urbe est,\nprincipium ritus tu bene nosse potes.\nThybris harundiferum medio caput extulit alveo\nraucaque dimovit talibus ora sonis:\nâ€˜haec loca desertas vidi sine moenibus herbas:\npascebat sparsas utraque ripa boves,\net quem nunc gentes Tiberim noruntque timentque,\ntunc etiam pecori despiciendus eram.\nArcadis Evandri nomen tibi saepe refertur:\nille meas remis advena torsit aquas.\nvenit et Alcides, turba comitatus Achiva (\nAlbula, si memini, tunc mihi nomen erat):\nexcipit hospitio iuvenem Pallantius heros,\net tandem Caco debita poena venit,\nvictor abit secumque boves, Erytheida praedam,\nabstrahit. at comites longius ire negant (\nmagnaque pars horum desertis venerat Argis):\nmontibus his ponunt spemque laremque suum.\nsaepe tamen patriae dulci tanguntur amore,\natque aliquis moriens hoc breve mandat opus:\nâ€˜mittite me in Tiberim, Tiberinis vectus ut undis\nlitus ad Inachium pulvis inanis eam.â€™\ndisplicet heredi mandati cura sepulchri:\nmortuus Ausonia conditur hospes humo,\nscirpea pro domino Tiberi iactatur imago,\nut repetat Graias per freta longa domos.â€™\nhactenus, et subiit vivo rorantia saxo\nantra: leves cursum sustinuistis aquae. 15 G EID â€” NP 16. HF 17. AC 18. BC 19. CC\nClare nepos Atlantis, ades, quem montibus olim\nedidit Arcadiis Pleias una Iovi,\npacis et armorum superis imisque deorum\narbiter, alato qui pede carpis iter,\nlaete lyrae pulsu, nitida quoque laete palaestra,\nquo didicit culte lingua docente loqui,\ntempla tibi posuere patres spectantia Circum\nIdibus: ex illo est haec tibi festa dies.\nte, quicumque suas profitentur vendere merces,\nture dato, tribuas ut sibi lucra, rogant,\nest aqua Mercurii portae vicina Capenae;\nsi iuvat expertis credere, numen habet.\nhuc venit incinctus tunica mercator et urna\npurus suffita, quam ferat, haurit aquam,\nuda fit hinc laurus, lauro sparguntur ab uda\nomnia, quae dominos sunt habitura novos;\nspargit et ipse suos lauro rorante capillos\net peragit solita fallere voce preces:\nablue praeteriti periuria temporis, inquit\nâ€˜ablue praeteritae perfida verba die.\nsive ego te feci testem falsove citavi\nnon audituri numina magna Iovis,\nsive deum prudens alium divamve fefelli,\nabstulerint celeres improba verba Noti,\net pateant veniente die periuria nobis,\nnec curent superi si qua locutus ero.\nda modo lucra mihi, da facto gaudia lucro,\net fac, ut emptori verba dedisse iuvet.â€™\ntalia Mercurius poscentem ridet ab alto,\nse memor Ortygias surripuisse boves.\nAt mihi pande, precor, tanto meliora petenti,\nin Geminos ex quo tempore Phoebus eat.\nâ€˜cum totidem de mense dies superesse videbis,\nquot sunt Herculei facta laborisâ€™ ait.\ndic ego respondi causam mihi sideris huius.\ncausam facundo reddidit ore deus:\nâ€˜abstulerant raptas Phoeben Phoebesque sororem\nTyndaridae fratres, hic eques, ille pugil.\nbella parant repetuntque suas et frater et Idas,\nLeucippo fieri pactus uterque gener.\nhis amor, ut repetant, illis, ut reddere nolint,\nsuadet; et ex causa pugnat uterque pari.\neffugere Oebalidae cursu potuere sequentes,\nsed visum celeri vincere turpe fuga.\nUber ab arboribus locus est, apta area pugnae:\nconstiterant illic: nomen Aphidna loco.\npectora traiectus Lynceo Castor ab ense\nnon expectato volnere pressit humum,\nultor adest Pollux et Lyncea perforat hasta,\nqua cervix humeros continuata premit,\nibat in hunc Idas vixque est Iovis igne repulsus,\ntela tamen dextrae fulmine rapta negant.\niamque tibi, Pollux, caelum sublime patebat,\ncum mea dixisti â€˜percipe verba, pater:\nquod mihi das uni caelum, partire duobus:\ndimidium toto munere maius erit.â€™\ndixit et alterna fratrem statione redemit.\nutile sollicitae sidus utrumque rati.â€™\nAd Ianum redeat, qui quaerit, Agonia quid sint:\nquae tamen in fastis hoc quoque tempus habent.\nNocte sequente diem canis Erigoneius exit:\nest alio signi reddita causa loco.\nProxima Volcani lux est, Tubilustria dicunt:\nlustrantur purae, quas facit ille, tubae.\nQuattuor inde notis locus est, quibus ordine lectis\nvel mos sacrorum vel fuga regis inest.\nNec te praetereo, populi Fortuna potentis\nPublica, cui templum luce sequente datum est.\nhanc ubi dives aquis acceperit Amphitrite,\ngrata Iovi fulvae rostra videbis avis.\nAuferet ex oculis veniens aurora Booten,\ncontinuaque die sidus Hyantis erit.\nHic quoque mensis habet dubias in nomine causas,\nquae placeant, positis omnibus ipse leges.\nfacta canam; sed erunt qui me finxisse loquantur\nnullaque mortali numina visa putent.\nest deus in nobis; agitante calescimus illo:\nimpetus hic sacrae semina mentis habet,\nfas mihi praecipue voltus vidisse deorum,\nvel quia sum vates, vel quia sacra cano.\nest nemus arboribus densum, secretus ab omni\nvoce locus, si non obstreperetur aquis,\nhic ego quaerebam, coepti quae mensis origo\nesset, et in cura nominis huius eram.\necce deas vidi, non quas praeceptor arandi\nviderat, Ascraeas cum sequeretur oves,\nnec quas Priamides in aquosae vallibus Idae\ncontulit: ex illis sed tamen una fuit.\nex illis fuit una, sui germana mariti;\nhaec erat (agnovi) quae stat in arce Iovis,\nhorrueram tacitoque animum pallore fatebar;\ntum dea, quos fecit, sustulit ipsa metus,\nnamque ait â€˜o vates, Romani conditor anni,\nause per exiguos magna referre modos,\nius tibi fecisti numen caeleste videndi,\ncum placuit numeris condere festa tuis.\nne tamen ignores volgique errore traharis,\nIunius a nostro nomine nomen habet,\nest aliquid nupsisse Iovi, Iovis esse sororem:\nfratre magis, dubito, glorier, anne viro.\nsi genus aspicitur, Saturnum prima parentem\nfeci, Saturni sors ego prima fui.\na patre dicta meo quondam Saturnia Roma est:\nhaec illi a caelo proxima terra fuit.\nsi torus in pretio est, dicor matrona Tonantis,\niunctaque Tarpeio sunt mea templa Iovi.\nan potuit Maio paelex dare nomina mensi,\nhic honor in nobis invidiosus erit?\ncur igitur regina vocor princepsque dearum?\naurea cur dextrae sceptra dedere meae?\nan facient mensem luces, Lucinaque ab illis\ndicar et a nullo nomina mense traham?\ntum me paeniteat posuisse fideliter iras\nin genus Electrae Dardaniamque domum,\ncausa duplex irae: rapto Ganymede dolebam,\nforma quoque Idaeo iudice victa mea est.\npaeniteat, quod non foveo Carthaginis arces,\ncum mea sint illo currus et arma loco:\npaeniteat Sparten Argosque measque Mycenas\net veterem Latio supposuisse Samon:\nadde senem Tatium Iunonicolasque Faliscos,\nquos ego Romanis succubuisse tuli.\nsed neque paeniteat, nec gens milli carior ulla est:\nhic colar, hic teneam cum Iove templa meo.\nipse mihi Mavors commendo moenia dixit\nhaec tibi. tu pollens urbe nepotis eris,\ndicta fides sequitur: centum celebramur in aris,\nnec levior quovis est mihi mensis honor.\nnec tamen hunc nobis tantummodo praestat honorem\nRoma: suburbani dant mihi munus idem.\ninspice, quos habeat nemoralis Aricia fastos\net populus Laurens Lanuviumque meum;\nest illic mensis Iunonius, inspice Tibur\net Praenestinae moenia sacra deae;\nIunonale leges tempus, nec Romulus illas\ncondidit: at nostri Roma nepotis erat.â€™\nfinierat Iuno. respeximus: Herculis uxor\nstabat, et in voltu signa vigoris erant.\nâ€˜non ego, si toto mater me cedere caelo\niusserit, invita matre moraborâ€™ ait.\nâ€˜nunc quoque non luctor de nomine temporis huius:\nblandior et partes paene rogantis ago\nremque mei iuris malim tenuisse precando,\net faveas causae forsitan ipse meae.\naurea possedit socio Capitolia templo\nmater et, ut debet, cum Iove summa tenet.\nat decus omne mihi contingit origine mensis:\nunicus est, de quo sollicitamur, honor,\nquid grave, si titulum mensis, Romane, dedisti\nHerculis uxori, posteritasque memor?\nhaec quoque terra aliquid debet mihi nomine magni\nconiugis; huc captas appulit ille boves,\nhic male defensus flammis et dote paterna\nCacus Aventinam sanguine tinxit humum,\nad propiora vocor. populum digessit ab annis\nRomulus, in partes distribuitque duas:\nhaec dare consilium, pugnare paratior illa est;\nhaec aetas bellum suadet, at illa gerit,\nsic statuit mensesque nota secrevit eadem:\nIunius est iuvenum; qui fuit ante, senum.â€™\ndixit, et in litem studio certaminis issent,\natque ira pietas dissimulata foret:\nvenit Apollinea longas Concordia lauro\nnexa comas, placidi numen opusque ducis,\nhaec ubi narravit Tatium fortemque Quirinum\nbinaque cum populis regna coisse suis\net lare communi soceros generosque receptos,\nhis nomen iunctis Iunius inquit habet.\ndicta triplex causa est. at vos ignoscite, divae:\nres est arbitrio non dirimenda meo.\nite pares a me. perierunt iudice formae\nPergama: plus laedunt, quam iuvat una, duae.\nPrima dies tibi, Carna, datur, dea cardinis haec est:\nnumine clausa aperit, claudit aperta suo.\nunde datas habeat vires, obscurior aevo\nfama, sed e nostro carmine certus eris.\nadiacet antiquus Tiberino lucus Helerni:\npontifices illuc nunc quoque sacra ferunt.\ninda sata est nymphe (Cranen 1 dixere priores)\nnequiquam multis saepe petita procis.\nrura sequi iaculisque feras agitare solebat\nnodosasque cava tendere valle plagas.\nnon habuit pharetram, Phoebi tamen esse sororem\ncredebant; nec erat, Phoebe, pudenda tibi.\nhuic aliquis iuvenum dixisset amantia verba,\nreddebat tales protinus illa sonos:\nâ€˜haec loca lucis habent nimis et cum luce pudoris:\nsi secreta magis ducis in antra, sequor.â€™\ncredulus ante ut iit, frutices haec nacta resistit\net latet et nullo est invenienda modo.\nviderat hanc Ianus visaeque cupidine captus\nad duram verbis mollibus usus erat.\nnympha iubet quaeri de more remotius antrum\nutque comes sequitur destituitque ducem,\nstulta! videt Ianus, quae post sua terga gerantur:\nnil agis, et latebras respicit ille tuas.\nnil agis, en! dixi: nam te sub rupe latentem\noccupat amplexu speque potitus ait:\nâ€˜ius pro concubitu nostro tibi cardinis esto:\nhoc pretium positae virginitatis habe.â€™\nsic fatus spinam, qua tristes pellere posset\na foribus noxas (haec erat alba), dedit.\nsunt avidae volucres, non quae Phineia mensis\nguttura fraudabant, sed genus inde trahunt:\ngrande caput, stantes oculi, rostra apta rapinis,\ncanities pinnis, unguibus hamus inest.\nnocte volant puerosque petunt nutricis egentes\net vitiant cunis corpora rapta suis.\ncarpere dicuntur lactentia viscera rostris\net plenum poto sanguine guttur habent,\nest illis strigibus nomen; sed nominis huius\ncausa, quod horrendum stridere nocte solent,\nsive igitur nascuntur aves, seu carmine fiunt\nnaeniaque in volucres Marsa figurat anus,\nin thalamos venere Procae. Proca natus in illis\npraeda recens avium quinque diebus erat,\npectoraque exsorbent avidis infantia linguis;\nat puer infelix vagit opemque petit.\nterrita voce sui nutrix accurrit alumni\net rigido sectas invenit ungue genas,\nquid faceret? color oris erat, qui frondibus olim\nesse solet seris, quas nova laesit hiems.\npervenit ad Cranen et rem docet, illa â€˜timorem\npone: tuus sospesâ€™ dixit alumnus erit.\nvenerat ad cunas: flebant materque paterque:\nsistite vos lacrimas, ipsa medebor ait.\nprotinus arbutea postes ter in ordine tangit\nfronde, ter arbutea limina fronde notat;\nspargit aquis aditus (et aquae medicamen habebant)\nextaque de porca cruda bimenstre tenet;\natque ita noctis aves, extis puerilibus inquit\nâ€˜parcite: pro parvo victima parva cadit.\ncor pro corde, precor, pro fibris sumite fibras.\nhanc animam vobis pro meliore damus.â€™\nsic ubi libavit, prosecta sub aethere ponit,\nquique adsint sacris, respicere illa vetat;\nvirgaque Ianalis de spina ponitur alba,\nqua lumen thalamis parva fenestra dabat,\npost illud nec aves cunas violasse feruntur,\net rediit puero, qui fuit ante, color,\npinguia cur illis gustentur larda Kalendis,\nmixtaque cum calido sit faba farre, rogas?\nprisca dea est aliturque cibis, quibus ante solebat,\nnec petit ascitas luxuriosa dapes,\npiscis adhuc illi populo sine fraude natabat,\nostreaque in conchis tuta fuere suis.\nnec Latium norat, quam praebet Ionia dives,\nnec quae Pygmaeo sanguine gaudet, avem;\net praeter pennas nihil in pavone placebat,\nnec tellus captas miserat ante feras,\nsus erat in pretio, caesa sue festa colebant:\nterra fabas tantum duraque farra dabat.\nquae duo mixta simul sextis quicumque Kalendis\nederit, huic laedi viscera posse negant.\narce quoque in summa Iunoni templa Monetae\nex voto memorant facta, Camille, tuo:\nante domus Manli fuerat, qui Gallica quondam\na Capitolino reppulit arma Iove.\nquam bene, di magni, pugna cecidisset in illa,\ndefensor solii, Iuppiter alte, tui!\nvixit, ut occideret damnatus crimine regni:\nhunc illi titulum longa senecta dabat.\nlux eadem Marti festa est, quem prospicit extra\nappositum Tectae porta Capena viae.\nte quoque, Tempestas, meritam delubra fatemur,\ncum paene est Corsis obruta classis aquis.\nhaec hominum monumenta patent, si quaeritis astra\ntunc oritur magni praepes adunca Iovis.\nPostera lux Hyadas, Taurinae cornua frontis,\nevocat, et multa terra madescit aqua.\nMane ubi bis fuerit Phoebusque iteraverit ortus\nfactaque erit posito rore bis uda seges,\nhac sacrata die Tusco Bellona duello\ndicitur et Latio prospera semper adest.\nAppius est auctor, Pyrrho qui pace negata\nmultum animo vidit, lumine captus erat.\nprospicit a templo summum brevis area Circum,\nest ibi non parvae parva columna notae:\nhinc solet hasta manu belli praenuntia mitti,\nin regem et gentes cum placet arma capi.\nAltera pars Circi Custode sub Hercule tuta est:\nquod deus Euboico carmine munus habet.\nmuneris est tempus, qui Nonas Lucifer ante est:\nsi titulum quaeris, Sulla probavit opus.\nQuaerebam, Nonas Sanco Fidione referrem,\nan tibi, Semo pater; tum mihi Sancus ait:\nâ€˜cuicumque ex istis dederis, ego munus habebo:\nnomina terna fero: sic voluere Cures.â€™\nhunc igitur veteres donarunt aede Sabini\ninque Quirinali constituere iugo.\nEst mihi (sitque, precor, nostris diuturnior annis)\nfilia, qua felix sospite semper ero.\nhanc ego cum vellem genero dare, tempora taedis\napta requirebam, quaeque cavenda forent:\ntum mihi post sacras monstratur Iunius Idus\nutilis et nuptis, utilis esse viris,\nprimaque pars huius thalamis aliena reperta est;\nnam mihi sic coniunx sancta Dialis ait:\nâ€˜donec ab Iliaca placidus purgamina Vesta\ndetulerit flavis in mare Thybris aquis,\nnon mihi dentosa crinem depectere buxo,\nnon ungues ferro subsecuisse licet,\nnon tetigisse virum, quamvis Iovis ille sacerdos,\nquamvis perpetua sit mihi lege datus.\ntu quoque ne propera, melius tua filia nubet,\nignea cum pura Vesta nitebit humo.â€™\nTertia post Nonas removere Lycaona Phoebe\nfertur, et a tergo non habet Ursa metum,\ntunc ego me memini ludos in gramine Campi\naspicere et dici, lubrice Thybri, tuos.\nfesta dies illis, qui lina madentia ducunt,\nquique tegunt parvis aera recurva cibis,\nMens quoque numen habet. Mentis delubra videmus\nvota metu belli, perfide Poene, tui.\nPoene rebellaras, et leto consulis omnes\nattoniti Mauras pertimuere manus.\nspem metus expulerat, cum Menti vota senatus\nsuscipit, et melior protinus illa venit.\naspicit instantes mediis sex lucibus Idus\nilla dies, qua sunt vota soluta deae.\nVesta, fave! tibi nunc operata resolvimus ora,\nad tua si nobis sacra venire licet.\nin prece totus eram: caelestia numina sensi,\nlaetaque purpurea luce refulsit humus,\nnon equidem vidi (valeant mendacia vatum)\nte, dea, nec fueras aspicienda viro;\nsed quae nescieram, quorumque errore tenebar,\ncognita sunt nullo praecipiente mihi.\ndena quater memorant habuisse Parilia Romam,\ncum flammae custos aede recepta dea est,\nregis opus placidi, quo non metuentius ullum\nnuminis ingenium terra Sabina tulit.\nquae nunc aere vides, stipula tum tecta videres,\net paries lento vimine textus erat.\nhic locus exiguus, qui sustinet atria Vestae,\ntunc erat intonsi regia magna Numae.\nforma tamen templi, quae nunc manet, ante fuisse\ndicitur, et formae causa probanda subest.\nVesta eadem est et terra: subest vigil ignis utrique:\nsignificant sedem terra focusque suam.\nterra pilae similis nullo fulcimine nixa,\naere subiecto tam grave pendet onus.\nipsa volubilitas libratum sustinet orbem,\nquique premat partes, angulus omnis abest,\ncumque sit in media rerum regione locata\net tangat nullum plusve minusve latus,\nni convexa foret, parti vicinior esset,\nnec medium terram mundus haberet onus.\narte Syracosia suspensus in aere clauso\nstat globus, immensi parva figura poli,\net quantum a summis, tantum secessit ab imis\nterra; quod ut fiat, forma rotunda facit,\npar facies templi: nullus procurrit in illo\nangulus; a pluvio vindicat imbre tholus.\ncur sit virginibus, quaeris, dea culta ministris?\ninveniam causas hac quoque parte suas.\nex Ope Iunonem memorant Cereremque creatas\nsemine Saturni, tertia Vesta fuit;\nutraque nupserunt, ambae peperisse feruntur,\nde tribus impatiens restitit una viri.\nquid mirum, virgo si virgine laeta ministra\nadmittit castas ad sua sacra manus?\nnec tu aliud Vestam quam vivam intellege flammam,\nnataque de flamma corpora nulla vides.\niure igitur virgo est, quae semina nulla remittit\nnec capit et comites virginitatis amat.\nesse diu stultus Vestae simulacra putavi,\nmox didici curvo nulla subesse tholo:\nignis inextinctus templo celatur in illo,\neffigiem nullam Vesta nec ignis habet,\nstat vi terra sua: vi stando Vesta vocatur,\ncausaque par Grai nominis esse potest.\nat focus a flammis et quod fovet omnia, dictus;\nqui tamen in primis aedibus ante fuit.\nhinc quoque vestibulum dici reor: inde precando\npraefamur Vestam, quae loca prima tenet.\nante focos olim scamnis considere longis\nmos erat et mensae credere adesse deos;\nnunc quoque, cum fiunt antiquae sacra Vacunae,\nante Vacunales stantque sedentque focos,\nvenit in hos annos aliquid de more vetusto:\nfert missos Vestae pura patella cibos,\necce coronatis panis dependet asellis,\net velant scabras florida serta molas,\nsola prius furnis torrebant farra coloni (\net Fornacali sunt sua sacra deae):\nsuppositum cineri panem focus ipse parabat,\nstrataque erat tepido tegula quassa solo.\ninde focum observat pistor dominamque focorum,\net quae pumiceas versat asella molas,\npraeteream referamne tuum, rubicunde Priape,\ndedecus? est multi fabula parva loci.\nturrigera frontem Cybele redimita corona\nconvocat aeternos ad sua festa deos.\nconvocat et satyros et, rustica numina, nymphas;\nSilenus, quamvis nemo vocarat, adest.\nnec licet et longum est epulas narrare deorum:\nin multo nox est pervigilata mero.\nhi temere errabant in opacae vallibus Idae,\npars iacet et molli gramine membra levat,\nhi ludunt, hos somnus habet, pars brachia nectit\net viridem celeri ter pede pulsat humum.\nVesta iacet placidamque capit secura quietem,\nsicut erat, positum caespite fulta caput,\nat ruber hortorum custos nymphasque deasque\ncaptat et errantes fertque refertque pedes.\naspicit et Vestam: dubium, nymphamne putant\nan scient Vestam, scisse sed ipse negat.\nspem capit obscenam furtimque accedere temptat\net fert suspensos corde micante gradus.\nforte senex, quo vectus erat, Silenus asellum\nliquerat ad ripas lene sonantis aquae.\nibat, ut inciperet, longi deus Hellesponti,\nintempestivo cum rudit ille sono.\nterrita voce gravi surgit dea; convolat omnis\nturba, per infestas effugit ille manus.\nLampsacus hoc animal solita est mactare Priapo fata:\nasini flammis indicis exta damus.\nquem tu, diva, memor de pane monilibus ornas;\ncessat opus, vacuae conticuere molae.\nNomine quam pretio celebratior arce Tonantis,\ndicam, Pistoris quid velit ara Iovis.\ncincta premebantur trucibus Capitolia Gallis:\nfecerat obsidio iam diuturna famem.\nIuppiter ad solium superis regale vocatis\nincipe! ait Marti, protinus ille refert:\nâ€˜scilicet ignotum est, quae sit fortuna meorum,\net dolor hic animi voce querentis eget.\nsi tamen, ut referam breviter mala iuncta pudori,\nexigis: Alpino Roma sub hoste iacet.\nhaec est, cui fuerat promissa potentia rerum.\nIuppiter? hanc terris impositurus eras?\niamque suburbanos Etruscaque contudit arma,\nspes erat in cursu: nunc lare pulsa suo est.\nvidimus ornatos aerata per atria picta\nveste triumphales occubuisse senes:\nvidimus Iliacae transferri pignora Vestae\nsede: putant aliquos scilicet esse deos.\nat si respicerent, qua vos habitatis in arce,\ntotque domos vestras obsidione premi,\nnil opis in cura scirent superesse deorum\net data sollicita tura perire manu.\natque utinam pugnae pateat locus! arma capessant\net, si non poterunt exsuperare, cadant,\nnunc inopes victus ignavaque fata timentes\nmonte suo clausos barbara turba premit.â€™\ntunc Venus et lituo pulcher trabeaque Quirinus\nVestaque pro Latio multa locuta suo est.\npublica respondit cura est pro moenibus istis,\nIuppiter â€˜et poenas Gallia victa dabit,\ntu modo, quae desunt fruges, superesse putentur\neffice, nec sedes desere, Vesta, tuas.\nquodcumque est solidae Cereris, cava machina frangat,\nmollitamque manu duret in igne focus.â€™\niusserat, et fratris virgo Saturnia iussis\nannuit, et mediae tempora noctis erant,\niam ducibus somnum dederat labor: increpat illos\nIuppiter et sacro, quid velit, ore docet:\nâ€˜surgite et in medios de summis arcibus hostes\nmittite, quam minime tradere voltis, opem!â€™\nsomnus abit, quaeruntque novis ambagibus acti,\ntradere quam nolint et iubeantur opem.\nesse Ceres visa est; iaciunt Cerealia dona,\niacta super galeas scutaque longa sonant,\nposse fame vinci spes excidit, hoste repulso\ncandida Pistori ponitur ara Iovi.\nForte revertebar festis Vestalibus illa,\nqua Nova Romano nunc via iuncta foro est.\nhuc pede matronam vidi descendere nudo:\nobstipui tacitus sustinuique gradum,\nsensit anus vicina loci iussumque sedere\nalloquitur quatiens voce tremente caput:\nâ€˜hoc, ubi nunc fora sunt, udae tenuere paludes;\namne redundatis fossa madebat aquis.\nCurtius ille lacus, siccas qui sustinet aras,\nnunc solida est tellus, sed lacus ante fuit.\nqua Velabra solent in Circum ducere pompas,\nnil praeter salices cassaque canna fuit;\nsaepe suburbanas rediens conviva per undas\ncantat et ad nautas ebria verba iacit,\nnondum conveniens diversis iste figuris\nnomen ab averso ceperat amne deus.\nhic quoque lucus erat iuncis et harundine densus\net pede velato non adeunda palus,\nstagna recesserunt et aquas sua ripa coercet,\nsiccaque nunc tellus: mos tamen ille manet.â€™\nreddiderat causam. valeas, anus optima! dixi\nquod superest aevi, molle sit omne, tui.\nCetera iam pridem didici puerilibus annis,\nnon tamen idcirco praetereunda mihi.\nmoenia Dardanides nuper nova fecerat Ilus\n(Ilus adhuc Asiae dives habebat opes):\ncreditur armiferae signum caeleste Minervae\nurbis in Iliacae desiluisse iuga.\ncura videre fuit, vidi templumque locumque:\nhoc superest illic, Pallada Roma tenet.\nconsulitur Smintheus lucoque obscurus opaco\nhos non mentito reddidit ore sonos:\nâ€˜aetheriam servate deam, servabitis urbem:\nimperium secum transferet illa loci.â€™\nservat et inclusam summa tenet Ilus in arce,\ncuraque ad heredem Laomedonta redit,\nsub Priamo servata parum: sic ipsa volebat,\nex quo iudicio forma revicta sua est.\nseu genus Adrasti, seu furtis aptus Ulixes,\nseu pius Aeneas eripuisset eam,\nauctor in incerto, res est Romana: tuetur\nVesta, quod assiduo lumine cuncta videt,\nheu quantum timuere patres, quo tempore Vesta\narsit et est tectis obruta paene suis!\nflagrabant sancti sceleratis ignibus ignes,\nmixtaque erat flammae flamma profana piae.\nattonitae flebant demisso crine ministrae:\nabstulerat vires corporis ipse timor,\nprovolat in medium, et magna succurrite! voce\nnon est auxilium flere Metellus ait.\nâ€˜pignora virgineis fatalia tollite palmis:\nnon ea sunt voto, sed rapienda manu.\nme miserum! dubitatis?â€™ ait. dubitare videbat\net pavidas posito procubuisse genu.\nhaurit aquas tollensque manus, ignoscite, dixit\nâ€˜sacra! vir intrabo non adeunda viro.\nsi scelus est, in me commissi poena redundet:\nsit capitis damno Roma soluta mei.â€™\ndixit et inrupit, factum dea rapta probavit\npontificisque sui munere tuta fuit.\nnunc bene lucetis sacrae sub Caesare flammae:\nignis in Iliacis nunc erit usque focis,\nnullaque dicetur vittas temerasse sacerdos\nhoc duce nec viva defodietur humo.\nsic incesta perit, quia quam violavit, in illam\nconditur, et Tellus Vestaque numen idem.\nTum sibi Callaico Brutus cognomen ab hoste\nfecit et Hispanam sanguine tinxit humum,\nscilicet interdum miscentur tristia laetis,\nnec populum toto pectore festa iuvant:\nCrassus ad Euphraten aquilas natumque suosque\nperdidit et leto est ultimus ipse datus.\nParthe, quid exultas? dixit dea â€˜signa remittes,\nquique necem Crassi vindicet, ultor erit.â€™\nAt simul auritis violae demuntur asellis,\net Cereris fruges aspera saxa terunt,\nnavita puppe sedens Delphina videbimus, inquit â€˜h\numida cum pulso nox erit orta die.’\nIam, Phryx, a nupta quereris, Tithone, relinqui,\net vigil Eois Lucifer exit aquis:\nite, bonae matres (vestrum Matralia festum)\nflavaque Thebanae reddite liba deae.\npontibus et magno iuncta est celeberrima Circo\narea, quae posito de bove nomen habet:\nhac ibi luce ferunt Matutae sacra parenti\nsceptriferas Servi templa dedisse manus,\nquae dea sit, quare famulas a limine templi\narceat (arcet enim) libaque tosta petat,\nBacche, racemiferos hedera redimite capillos,\nsi domus illa tua est, dirige vatis opus.\narserat obsequio Semele Iovis: accipit Ino\nte, puer, et summa sedula nutrit ope.\nintumuit Iuno, raptum quod paelice natum\neducet: at sanguis ille sororis erat.\nhinc agitur furiis Athamas et imagine falsa,\ntuque cadis patria, parve Learche, manu.\nmaesta Learcheas mater tumulaverat umbras\net dederat miseris omnia iusta rogis.\nhaec quoque, funestos ut erat laniata capillos,\nprosilit et cunis te, Melicerta, rapit.\nest spatio contracta brevi, freta bina repellit\nunaque pulsatur terra duabus aquis:\nhuc venit insanis natum complexa lacertis\net secum e celso mittit in alta iugo.\nexcipit illaesos Panope centumque sorores,\net placido lapsu per sua regna ferunt.\nnondum Leucothea, nondum puer ille Palaemon\nverticibus densi Thybridis ora tenent,\nlucus erat; dubium Semelae Stimulaene vocetur:\nMaenadas Ausonias incoluisse ferunt.\nquaerit ab his Ino, quae gens foret: Arcadas esse\naudit et Evandrum sceptra tenere loci.\ndissimulata deam Latias Saturnia Bacchas\ninstimulat fictis insidiosa sonis:\nâ€˜o nimium faciles, o toto pectore captae!\nnon venit haec nostris hospes amica choris,\nfraude petit sacrique parat cognoscere ritum;\nquo possit poenas pendere, pignus habet.â€™\nvix bene desierat, complent ululatibus auras\nThyades effusis per sua colla comis,\niniciuntque manus puerumque revellere pugnant,\nquos ignorat adhuc, invocat illa deos:\ndique virique loci, miserae succurrite matri!\nclamor Aventini saxa propinqua ferit,\nappulerat ripae vaccas Oetaeus Hiberas:\naudit et ad vocem concitus urget iter.\nHerculis adventu, quae vim modo ferre parabant,\nturpia femineae terga dedere fugae.\nquid petis hinc (cognorat enim) â€˜matertera Bacchi?\nan numen, quod me, te quoque vexat?â€™ ait.\nilla docet partim, partim praesentia nati\ncontinet, et furiis in scelus isse pudet,\nrumor, ut est velox, agitatis pervolat alis,\nestque frequens, Ino, nomen in ore tuum.\nhospita Carmentis fidos intrasse penates\ndiceris et longam deposuisse famem;\nliba sua properata manu Tegeaca sacerdos\ntraditur in subito cocta dedisse foco.\nnunc quoque liba iuvant festis Matralibus illam:\nrustica sedulitas gratior arte fuit.\nnunc, ait â€˜o vates, venientia fata resigna,\nqua licet, hospitiis hoc, precor, adde meis.â€™\nparva mora est, caelum vates ac numina sumit\nfitque sui toto pectore plena dei;\nvix illam subito posses cognoscere, tanto\nsanctior et tanto, quam modo, maior erat.\nlaeta canam, gaude, defuncta laboribus Ino,\ndixit â€˜et huic populo prospera semper ades.\nnumen eris pelagi, natum quoque pontus habebit.\nin vestris aliud sumite nomen aquis:\nLeucothea Grais, Matuta vocabere nostris;\nin portus nato ius erit omne tuo,\nquem nos Portunum, sua lingua Palaemona dicet.\nite, precor, nostris aequus uterque locis!â€™\nannuerat, promissa fides, posuere labores,\nnomina mutarunt: hic deus, illa dea est.\ncur vetet ancillas accedere, quaeritis? odit,\nprincipiumque odii, si sinat illa, canam,\nuna ministrarum solita est, Cadmei, tuarum\nsaepe sub amplexus coniugis ire tui.\nimprobus hanc Athamas furtim dilexit; ab illa\ncomperit agricolis semina tosta dari.\nipsa quidem fecisse negat, sed fama recepit.\nhoc est, cur odio sit sibi serva manus,\nnon tamen hanc pro stirpe sua pia mater adoret:\nipsa parum felix visa fuisse parens,\nalterius prolem melius mandabitis illi:\nutilior Baccho quam fuit ipsa suis.\nhanc tibi, quo properas? memorant dixisse, Rutili,\nluce mea Marso consul ab hoste cades.\nexitus accessit verbis, numenque Toleni\npurpureum mixtis sanguine fluxit aquis,\nproximus annus erat: Pallantide caesus eadem\nDidius hostiles ingeminavit opes.\nLux eadem, Fortuna, tua est auctorque locusque;\nsed superiniectis quis latet iste togis?\nServius est, hoc constat enim, sed causa latendi\ndiscrepat et dubium me quoque mentis habet,\ndum dea furtivos timide profitetur amores,\ncaelestemque homini concubuisse pudet\n(arsit enim magno correpta cupidine regis\ncaecaque in hoc uno non fuit illa viro),\nnocte domum parva solita est intrare fenestra;\nunde Fenestellae nomina porta tenet,\nnunc pudet, et voltus velamine celat amatos,\noraque sunt multa regia tecta toga.\nan magis est verum post Tulli funera plebem\nconfusam placidi morte fuisse ducis,\nnec modus ullus erat, crescebat imagine luctus,\ndonec eum positis occuluere togis?\ntertia causa mihi spatio maiore canenda est,\nnos tamen adductos intus agemus equos.\nTullia coniugio sceleris mercede parato\nhis solita est dictis extimulare virum:\nâ€˜quid iuvat esse pares, te nostrae caede sororis\nmeque tui fratris, si pia vita placet?\nvivere debuerant et vir meus et tua coniunx,\nsi nullum ausuri maius eramus opus.\net caput et regnum facio dictale parentis:\nsi vir es, i, dictas exige dotis opes.\nregia res scelus est. socero cape regna necato,\net nostras patrio sanguine tingue manus.â€™\ntalibus instinctus solio privatus in alto\nsederat: attonitum volgus ad arma ruit.\nhinc cruor et caedes, infirmaque vincitur aetas:\nsceptra gener socero rapta Superbus habet.\nipse sub Esquiliis, ubi erat sua regia, caesus\nconcidit in dura sanguinulentus humo,\nfilia carpento patrios initura penates\nibat per medias alta feroxque vias.\ncorpus ut aspexit, lacrimis auriga profusis\nrestitit, hunc tali corripit illa sono:\nâ€˜vadis, an expectas pretium pietatis amarum?\nduc, inquam, invitas ipsa per ora rotas.â€™\ncerta fides facti: dictus Sceleratus ab illa\nvicus, et aeterna res ea pressa nota.\npost tamen hoc ausa est templum, monumenta parentis,\ntangere: mira quidem, sed tamen acta loquar,\nsignum erat in solio residens sub imagine Tulli;\ndicitur hoc oculis opposuisse manum,\net vox audita est â€˜voltus abscondite nostros,\nne natae videant ora nefanda meae.â€™\nveste data tegitur, vetat hanc Fortuna moveri\net sic e templo est ipsa locuta suo:\nâ€˜ore revelato qua primum luce patebit\nServius, haec positi prima pudoris erit.â€™\nparcite, matronae, vetitas attingere vestes:\nsollemni satis est voce movere preces,\nsitque caput semper Romano tectus amictu,\nqui rex in nostra septimus urbe fuit.\narserat hoc templum, signo tamen ille pepercit\nignis: opem nato Mulciber ipse tulit,\nnamque pater Tulli Volcanus, Ocresia mater\npraesignis facie Corniculana fuit.\nhanc secum Tanaquil sacris de more peractis\niussit in ornatum fundere vina focum:\nhic inter cineres obsceni forma virilis\naut fuit aut visa est, sed fuit illa magis,\niussa foco captiva sedet: conceptus ab illa\nServius a caelo semina gentis habet.\nsigna dedit genitor tunc cum caput igne corusco\ncontigit, inque comis flammeus arsit apex.\nTe quoque magnifica, Concordia, dedicat aede\nLivia, quam caro praestitit ipsa viro.\ndisce tamen, veniens aetas, ubi Livia nunc est\nporticus, immensae tecta fuisse domus;\nurbis opus domus una fuit, spatiumque tenebat,\nquo brevius muris oppida multa tenent,\nhaec aequata solo est, nullo sub crimine regni,\nsed quia luxuria visa nocere sua,\nsustinuit tantas operum subvertere moles\ntotque suas heres perdere Caesar opes,\nsic agitur censura et sic exempla parantur,\ncum iudex, alios quod monet, ipse facit.\nNulla nota est veniente die, quam dicere possis.\nIdibus Invicto sunt data templa Iovi.\net iam Quinquatrus iubeor narrare minores.\nnunc ades o coeptis, flava Minerva, meis.\nâ€˜cur vagus incedit tota tibicen in urbe?\nquid sibi personae, quid stola longa volunt?â€™\nsic ego. sic posita Tritonia cuspide dixit: (\npossim utinam doctae verba referre deae!)\nâ€˜temporibus veterum tibicinis usus avorum\nmagnus et in magno semper honore fuit.\ncantabat fanis, cantabat tibia ludis,\ncantabat maestis tibia funeribus:\ndulcis erat mercede labor, tempusque secutum,\nquod subito gratae frangeret artis opus ...1\nadde quod aedilis, pompam qui funeris irent,\nartifices solos iusserat esse decem.\nexilio mutant urbem Tiburque recedunt.\nexilium quodam tempore Tibur erat!\nquaeritur in scaena cava tibia, quaeritur aris:\nducit supremos naenia nulla toros,\nservierat quidam, quantolibet ordine dignus,\nTibure, sed longo tempore liber erat.\nrure dapes parat ille suo turbamque canoram\nconvocat; ad festas convenit illa dapes.\nnox erat, et vinis oculique animique natabant,\ncum praecomposito nuntius ore venit,\natque ita quid cessas convivia solvere? dixit\nauctor vindictae nam venit ecce tuae.â€™\nnec mora, convivae valido titubantia vino\nmembra movent: dubii stantque labantque pedes,\nat dominus 1 discedite â€˜ait plaustroque morantes\nsustulit: in plaustro scirpea lata fuit.\nalliciunt somnos tempus motusque merumque,\npotaque se Tibur turba redire putat.\niamque per Esquilias Romanam intraverat urbem.\net mane in medio plaustra fuere foro.\nPlautius, ut posset specie numeroque senatum\nfallere, personis imperat ora tegi,\nadmiscetque alios et, ut hunc tibicina coetum\naugeat, in longis vestibus esse iubet;\nsic reduces bene posse tegi, ne forte notentur\ncontra collegae iussa redisse sui.\nres placuit, cultuque novo licet Idibus uti\net canere ad veteres verba iocosa modos.â€™\nhaec ubi perdocuit, superest mihi discere dixi\ncur sit Quinquatrus illa vocata dies.\nMartius inquit â€˜agit tali mea nomine festa,\nestque sub inventis haec quoque turba meis.\nprima, terebrato per rara foramina buxo\nut daret, effeci, tibia longa sonos,\nvox placuit: faciem liquidis referentibus undis\nvidi virgineas intumuisse genas.\nars mihi non tanti est; valeas, mea tibia dixi:\nexcipit abiectam caespite ripa suo.\niuventam satyrus primum miratur et usum\nnescit; at inflatam sensit habere sonum\net modo dimittit digitis, modo concipit auras,\niamque inter nymphas arte superbus erat:\nprovocat et Phoebum. Phoebo superante pependit;\ncaesa recesserunt a cute membra sua.\nsum tamen inventrix auctorque ego carminis huius.\nhoc est, cur nostros ars colat ista dies.’\nTertia lux veniet, qua tu, Dodoni Thyone,\nstabis Agenorei fronte videnda bovis.\nhaec est illa dies, qua tu purgamina Vestae,\nThybri, per Etruscas in mare mittis aquas.\nSi qua fides ventis, Zephyro date carbasa, nautae.\ncras veniet vestris ille secundus aquis.\nAt pater Heliadum radios ubi tinxerit undis,\net cinget geminos stella serena polos,\ntollet humo validos proles Hyriea lacertos:\ncontinua Delphin nocte videndus erit.\nscilicet hic olim Volscos Aequosque fugatos\nviderat in campis, Algida terra, tuis;\nunde suburbano clarus, Tuberte, triumpho\nvectus es in niveis, Postume, victor equis.\nIam sex et totidem luces de mense supersunt,\nhuic unum numero tu tamen adde diem:\nsol abit a Geminis, et Cancri signa rubescunt;\ncoepit Aventina Pallas in arce coli.\nIam tua, Laomedon, oritur nurus ortaque noctem\npellit, et e pratis uda pruina fugit:\nreddita, quisquis is est, Summano templa feruntur,\ntum, cum Romanis, Pyrrhe, timendus eras.\nHanc quoque cum patriis Galatea receperit undis,\nplenaque securae terra quietis erit,\nsurgit humo iuvenis telis afflatus avitis\net gemino nexas porrigit angue manus,\nnotus amor Phaedrae, nota est iniuria Thesei:\ndevovit natum credulus ille suum.\nnon impune pius iuvenis Troezena petebat:\ndividit obstantes pectore taurus aquas,\nsolliciti terrentur equi frustraque retenti\nper scopulos dominum duraque saxa trahunt,\nexciderat curru lorisque morantibus artus\nHippolytus lacero corpore raptus erat\nreddideratque animam, multum indignante Diana.\nnulla Coronides causa doloris ait;\nâ€˜namque pio iuveni vitam sine volnere reddam,\net cedent arti tristia fata meae.â€™\ngramina continuo loculis depromit eburnis\n(profuerant Glauci manibus illa prius,\ntunc cum observatas augur descendit in herbas,\nusus et auxilio est anguis ab angue dato),\npectora ter tetigit, ter verba salubria dixit:\ndepositum terra sustulit ille caput.\nlucus eum nemorisque sui Dictynna recessu\ncelat: Aricino Virbius ille lacu.\nat Clymenus Clothoque dolent: haec, fila reneri,\nhic, fieri regni iura minora sui.\nIuppiter exemplum veritus direxit in ipsum\nfulmina, qui nimiae noverat artis opem.\nPhoebe, querebaris: deus est, placare parenti:\npropter te, fieri quod vetat, ipse facit.\nNon ego te, quamvis properabis vincere, Caesar,\nsi vetet auspicium, signa movere velim.\nsint tibi Flaminius Trasimenaque litora testes\nper volucres aequos multa monere deos.\ntempora si veteris quaeris temeraria damni,\nquintus ab extremo mense bis ille dies.\nPostera lux melior: superat Masinissa Syphacem,\net cecidit telis Hasdrubal ipse suis.\nTempora labuntur, tacitisque senescimus annis,\net fugiunt freno non remorante dies.\nquam cito venerunt Fortunae Fortis honores!\npost septem luces Iunius actus erit.\nite, deam laeti Fortem celebrate, Quirites:\nin Tiberis ripa munera regis habet,\npars pede, pars etiam celeri decurrite cumba,\nnec pudeat potos inde redire domum,\nferte coronatae iuvenum convivia lintres,\nmultaque per medias vina bibantur aquas,\nplebs colit hanc, quia qui posuit, de plebe fuisse\nfertur et ex humili sceptra tulisse loco.\nconvenit et servis, serva quia Tullius ortus\nconstituit dubiae templa propinqua deae.\nEcce suburbana rediens male sobrius aede\nad stellas aliquis talia verba iacit:\nâ€˜zona latet tua nunc, et cras fortasse latcbit:\ndehinc erit, Orion, aspicienda mihi.â€™\nat si non esset potus, dixisset eadem\nventurum tempus solstitiale die.\nLucifero subeunte Lares delubra tulerunt\nhic, ubi fit docta multa corona manu.\ntempus idem Stator aedis habet, quam Romulus olim\nante Palatini condidit ora iugi.\nTot restant de mense dies, quot nomina Parcis,\ncum data sunt trabeae templa, Quirine, tuae.\nTempus Iuleis cras est natale Kalendis:\nPierides, coeptis addite summa meis.\ndicite, Pierides, quis vos adiunxerit isti,\ncui dedit invitas victa noverca manus.\nsic ego. sic Clio: â€˜clari monumenta Philippi\naspicis, unde trahit Marcia casta genus,\nMarcia, sacrifico deductum nomen ab Anco,\nin qua par facies nobilitate sua est.\npar animo quoque forma suo respondet; in illa\net genus et facies ingeniumque simul.\nnec quod laudamus formam, tu turpe putaris:\nlaudamus magnas hac quoque parte deas.\nnupta fuit quondam matertera Caesaris illi.\no decus, o sacra femina digna domo!â€™\nsic cecinit Clio, doctae assensere sorores;\nannuit Alcides increpuitque lyram.\n"};
