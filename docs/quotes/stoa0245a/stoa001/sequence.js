var sequence = {"name":"Ruricius I, Bishop of Limoges. Epistulae","data":"I. DOMINO SUO PECULIARI IN CHRISTO DOMINO PATRONO FAUSTO EPISCOPO RURICIUS. Olim te, domine mi uenerande ac beatissime sacerdos, fama\nceleberrima praedicante cognoui, olim desiderio pii amoris infuso\nillis te, quibus scribere dignaris, oculis cordis intueor, sed\nnihilominus etiam corporeis uidere festino, si quo modo possim\nintercedentibus uobis peccatorum meorum uincula disrumpere\nacceptisque columbae illius pinnis a uenantum laqueis euolare\net uobiscum positus in dominica lege requiescere, ut sitim,\nquam opuscula uestra legendo concepi, ipse praesens, unde illa\nmanarunt, uberius hauriens restinguerem, ut caritatis igniculum,\nquem in tepidis animae dormientis fauillis (scintillis) feruentibus\nsuscitastis, prolatis de condensa scripturarum pabulis\nuiuax flamma roboraret, quae eloquio sancti oris accensa more\nsibi solito in pectore peccatoris uim naturae potentis exsereret\ncalefaciendo frigida, inluminando tenebrosa et spinas criminum\nconsumendo. adhaesit, doctor eximie, anima mea post te.\nme autem adiuuent orationes tuae, ut possim terrenis actibus\n\n\n\n\n\n\nspretis caelestibus inhiare, quia corpus, quod corrumpitur,\nadgrauat animam, ut inclinare aurem suam ad oracula diuina\nnon possit, ut domum patris obliuiscens oboediensque\nuocantis imperio de terra sua et cognatione discedat atque\nillam, quae ei demonstratur, potius concupiscat.\n\n\nNon enim adhuc ualet pusillitas nostra metum obnoxiae\nconditionis expellere et caritati perfectae purgata corda reserare,\nut relinquentes praesentia petamus aeterna eiectoque ancillae\n(herede) hereditatem paternam liberi possimus adipisci. quam\nob rem spero, domine mi, ut pro me indesinenter oretis et,\nquoties dignati fueritis ariditatem terrae meae eloquentiae\nuestrae imbre perfundere; non mihi, sicut nunc fecistis adhuc\nmeae infirmitatis ignari, delicatos et dulces cibos, sed austeriores\net aegritudini meae congruos suggeratis, quia non expediunt\nstulto deliciae, postmodum proditoribus meis censorium\npraebeatis adsensum, qui more humani ingenii affectu\nnimio praepediti et a ueritate iudicii declinantes incurrunt pro\namore mendacium. sane nec uereatur sanctitas uestra, ne uulneribus\nmeis gratior sit fouentis dextera quam secantis, quia ea\nnec a me posse curari et tamen grauiter conputruisse domino donante\niam sentio. et ideo eligo, ut me iustus misericordiae\nincrepatione corripiat, quam caput meum oleum peccatoris inpinguet.\nsupplici itaque prece deposco, ut de illo thesauro\npenetralium uestrorum, unde noua et uetera proferre consuestis,\nperitissimi utpote medici, qui languentium innumeras et uarias\n\n\n\n\n\n\naegritudines cotidie gratia dei adiuuante sanatis, languori quoque\nmeo, quae conuenire cognoscitis, medicamenta mittatis.\nII. DOMINO SUO PECULIARI IN CHRISTO DOMINO PATRONO FAUSTO EPISCOPO RURICIUS. Ita me hactenus inpia neglegentia et neglegens impietas\npossederunt, ut, quid, domine mi, in me potissimum accusem,\nnesciam et, quid in me primum excusem, non inueniam. si\nenim argumentationem aliquam ad excusandas excusationes in\npeccatis exhibere temptauero, adiciam peccato sine iudicii recordatione\npeccatum, ut duplici atque maiori delicto ipse me\npremam, ut, qui tarditatis reus sum, esse incipiam falsitatis\net ab humana usque iniuria crimen extendam, paternam nunc\ntantum expectans de segnitiae noxa sententiam, diuinae uero\npro mendacii ultione subiciar, praesertim cum uera confessio\nindulgentiam et falsa excusatio mereatur offensam. malo itaque\ntam simplici confessione quam supplici ueniam petere,\nquam peccata geminare.\n\nHabes ergo, pater optime, pastor egregie, me culpae meae\nspontaneum confessorem. habes et in discipuli errore, quod\ncorrigas, et in ouiculae languore, quod sanes. potestatisque\net iudicii tui est, utrum uelis ulceris mei putredinem ferri rigore\nrescindere an medicamentorum lenitate curare. ego tamen,.\nutram elegeritis, curationem amplectar intrepidus nec paternae\n\n\n\n\n\n\n\n\n\n\nictum dexterae declinabo, dummodo portionem promissae hereditatis\nadipiscar, neque adtendam, quae mihi poena sit in\nflagello, sed quem habeam *** in testamento. melius enim\nmihi est flere super patre, quam ut abdicer contemptus a\npatre, quia parentum pietas distringit, ut corrigat, non perseuerat,\nut puniat, nec tantum eis maeroris infert adrogantia\nsuperbientis, quantum gaudii confert humilitas confitentis.\n\nSic ille euangelii indulgentissimus pater filium praeceptae\nsubstantiae decoctorem laeto suscepit amplexu promptior gaudere\nde reditu quam inputare de lapsu. denique non ei exprobrantur\nfacinora, non luxuria, non egestas, sola conuersi\nreuersio omnia damna conpensat, quia maior fuit procul dubio\npatri facultas reditus quam rerum facultas. ita, quem abscessio\n-reum fecerat, regressio fecit insontem et misericordia sufficit\nheredi. quin etiam paternae clementiae uenia sola non suf-\nScit, quod ulnis fouet, quod gratia permulcet, nisi et munera\nlarga multiplicet. dat anulum, ne rursus a patre perfidia abducente\ndiscedat. calceamenta dat pedibus, quo facilius ardui\nitineris aspera et dura contemnat. dat et ipsam primam,\nquam perdiderat, stolam, ut, quem a morte receperat, pristina\ninmortalitate donaret. datur etiam ipse iuniori uitulus reuerso,\nqui seniori agnus datus fuerat de Aegypto profecturo, quia\nipse educit ex Aegypto pater.\n\nTanti parentis imitatus fidem trade peccatoribus adiutorium,\npraesta conantibus remissionem, intercessionem largire confitentique\nfilio non solum ipse ueniam tribue, sed ipse ueniam\n\n\n\n\ndeprecare, ut, quem in peregrina patria appellas liberum, in\npropria possis uidere liberatum. et qui per se amisit dominicam\nliberalitatem, per te mereatur consequi libertatem nec\na uestro separetur solatio, qui sequestratur praemio.\nIII. DEUINCTISSIMO FILIO SEMPERQVE MAGNIFICO HESPERIO RURICIUS. Scribendi mihi ad unanimitatem tuam aditum, quem obstruxerat\ninperitia, patefecit affectus et illa dominatrix omnium\npietas, per quam flectuntur rigida, saxea molliuntur, sedantur\ntumida, leniuntur aspera, tumescunt lenia, mitescunt saeua,\nsaeuiunt mitia, accenduntur placida, acuuntur bruta, dominantur\nbarbara, immania placantur, etiam in me opus suum peragens\nos elingue reserauit producens me ex tutissimo silentii recessu.\nad publicum formidandumque iudicium et in uita iam ueteri\nnoua subire conpellit, scilicet ut, qui hactenus illam sententiam\nsecutus antiquam, qua dicitur saepenumero praestare\ntacere quam dicere, inscientiam meam maluerim uerecundiae\ntaciturnitate tegere, quam inpudenter incondito sermone proferre,\nnunc tam consuetudinis meae inmemor quam rusticitatis\noblitus quasi ex Arione in Orpheum repente mutatus\nuelim disertissimis auribus tuis ore garrulo non tam officiosus\nquam iniuriosus exsistere, dum et ignota pertempto et insueta.\npraesumo.\n\n; Sed dabitis, ut reor, ueniam uenienti ex necessitudine necessariae\nnecessitatis, quia, quid dilectio in mortalium mentibus\nnaturali potestate sibi uindicet, conscium mutuae passionis\npectus agnoscit. ergo ne excusationi diutius immorantes ita\n\n\n\n\n\n\npaginam dilatemus, ut non solum tibi non exhibeat sermo incomptior\n***, uerum etiam copia inordinata fastidium, iam in\nuocem pietatis erumpimus et desideriorum uerba ructuamus\nconmendantes tibi pignus nostrum, depositum tuum, cuius nos\nsusceptione cepisti. tibi enim spem posteritatis meae, tibi solatium\nuitae praesentis et leuamen, si diuinitas annuerit, futurae,\ntibi uni omnia mea uota commisi. te elicitorem et formatorem\nlapillorum nobilium, te rimatorem auri, te repertorem\naquae latentis elegi, qui sciris abstrusas lapidibus gemmas\npropriae reddere generositati, quae utique in tanta rerum confusione\namitterent nobilitatem, si indicem non haberent. aurum\nquoque harenis uilibus mixtum nisi artificis sollertia eluatur\naquis, ignibus eliquetur, nec splendorem poterit retinere nec\nmeritum. saeptas etiam aquarum manantium uenas et obductum\nterra fluenti alueum nisi diligentius eruderauerit appetitoris\nindustria, laticis unda non fluet. ita et tenerorum\nadhuc acies sensuum ignorantiae nubilo quasi crassitate scabrosae\nrubiginis obsessa, nisi adsidua doctoris lima purgetur,\nnequit sponte clarescere. tuum ergo nunc, tuum est in his\nomnibus et opinioni tuae et nostro pariter respondere iudicio,\nne aut tu praesumpsisse inlicite aut nos inconsiderate elegisse\nuideamur.\nIIII. DEUINCTISSIMO FILIO SEMPERQVE MAGNIFICO HESPERIO RURICIUS. Recepi apices unianimitatis tuae tam gratia quam eloquentia,\ntam amore pariter quam lepore, tam sale quam melle respersas,\nin quibus nec dulcedini deesset aliquid nec sapori. qui cum\nomni dictionis et rationis arte praemineant, solo tamen a se\n\n\n\n\nuidentur discrepare iudicio. dum enim paginulae meae non\nlaudi aptae, sed uituperationi ineptia rusticitatis aptatae maiora\nmeritis tribuere festinas et sequeris uel declamationis cursum\nuel diligentis affectum, a norma recti iudicii declinasti.\nad quam rem ego perfectionem (tuam) non ignorantiae uitio,\nsed spontaneo arbitror descendisse consilio triplici ex causa,\nut in tenui materia et acumen ingenii et oris facundiam et\naffluentiam sermonis ostenderes. sicuti in ieiuno atque otioso\ncaespite magis strenuitas cultoris apparet, cum aut rebellionem\nglaebarum tenacium repetita saepius inpressione uomeris domat\naut ariditatem nimiam stercoris aspersione fecundat, ut fructuum\ncopiam, quam soli natura negat, industria producat, ita et tu\negestatem epistulae meae eloquentiae tuae ubertate ditasti, ut\npossit esse, si eam subpresseris, te loquente laudabilis, si uero\nprotuleris, incutiat et mihi de falsa laude et tibi de iudicii\nerrore uerecundiam. et idcirco, quia inperitiam meam tui pudoris\nopus esse uoluisti, caue, ne praeconio tuo nobis non\nrespondentibus tua periclitetur electio. itaque si quid mihi\ncredis, si quid utrique consulis, indignum memoria, obliuione\ndignissimum uolumen absconde, si uis et me ad arbitrium\ntuum oratoris famam et te probati iudicis obtinere personam.\nV. DEUINCTISSIMO FILIO SEMPERQVE MAGNIFICO HESPERIO RURICIUS. Spoponderas, fili carissime, ut mihi aliquos de ramusculo,\nquem ex amaritudine in domesticum saporem uertendum transferendumque\nsusceperas, flosculos destinares, quorum odore\ncognoscerem, quam spem spei gerere deberem, utrumnam ipsi\nflores germina aut rursus ipsa germina fructus sui qualitate\n\n\n\n\npromitterent idemque iterum fructus utrum possent te excoquente\nmitescere et dulci eloquentiae cibo audientium corda\nsatiare. quod quia, nescio quam ob causam, facere distulisti,\noportunum uos admonendi tempus inueni, quo in harmonia\nmundi uniuersa animantia bruta pariter et elinguia, incedentia,\nuolantia atque reptilia suis quaeque modis, suis sibilis, suis\nquaeque uocibus etsi sono dissono aut ore diuerso, pari tamen\naffectu quasi uno concentu in laudem proprii auctoris erumpunt\net potentiam, quam promere nequeunt, sentire se produnt.\nHoc namque tempore cuncti orbis species rediuiua reparatur\net, quicquid in eo situ squalidum, frigore turbidum, glacie concretum,\nnuditate deforme, ariditate praemortuum hactenus fuit,\nad instar resurrectionis emergit, ut discat humana fragilitas\nde uisibilibus inuisibilia et de praesentibus futura cognoscere\net spem uenturae melioris aetatis deposita desperatione percipiat.\nnunc etiam tellus sterili rigore conclausas quasi uirili\nsemine -ita uerno tempore concepto occultis maritata meatibus\nuenas laxat ad partum. et hinc, quod deliciis suaue, quod\nesui dulce, quod usui utile, quod uictui necessarium, quod uisui\niocundum, quod olfactui gratum, quod tactui blandum, omne\nproducit. siquidem haec est illa temperies, quae mundi nascentis\nmateriam quasi adhuc in incunabulis teneram gremio\nquodam clementissimae altricis conplexa nutriuit, ne substantiam\nnullo labore duratam aut aestiuus feruor exureret aut\nhiemalis algor extingueret aut uentorum flabra portarent. habet\nitaque susceptus tuus conuenientissimum tempus, quo animi\nsocordia tandem aliquando detestata hebetudinem cordis exacuat\net, si inter homines declamare non potest, saltim inter\npecudes clamare aut inter uolucres garrire festinet.\nVI. DOMINO SANCTO ET PIISSIMO PATRI NEPOTIANO PRESBVTERO RURICIUS. Codices, quos sanctitas uestra transmisit, accepi eloquentia\nclaros, scientia perfectos, doctrina probos, fidei puritate perspicuos,\nqui sacrorum testimoniorum ubertate locupletes, auctoritate\npraestantes, luce fulgentes facile et fidelium mentes\ninluminent et infidelium errores detegant atque conuincant.\nquorum ego gustu admodum tenui pellectus potius quam refectus\nad satietatem propter sollicitudines saeculi peruenire\nnon potui. sicut enim stomachus, cum febrium ardore decoquitur,\ndulces sibi antea cibos nec oblatos recipit nec requirit\nablatos, ita et animus mundanis anxietatibus curisque confectus\nspiritales dapes nec desiderat absentes nec carpit appositas nec\nsentit infusas.\n\n\nQuae cum ita se in me habeant, uos tamen et pii parentis\nprobastis affectum et solliciti magistri ministerium et seduli\nmedici implestis officium, ut tali taedio laboranti medicamenta\ncongrua mitteretis. quibus etsi propter neglegentiam meam\nego non ualeo consequi sospitatem, uos tamen percipietis a\niusto repensatore mercedem, qui etiam pro ingratis grates beniuolas\nreferre consueuit. horum ergo praefatorum codicum\nunum, sicut iussistis, retinui, alium remisi, quem sancti Hilarii\nPictauae urbis antestitis esse noueritis. quod quia praeceperatis,\nindicare curaui. hunc uero retentum, (dum) permittitis, transferre\ndisposui, ut, quod memoriae commendare non possumus,\nsaltim uel paginis mandare curemus.\nVII. DOMINO SUO PECULIARI IN CHRISTO PATRONO BASSULO EPISCOPO RURICIUR. Quam me diligere sancta pietas et pia sanctitas uestra dignetur,\nmultimodo probatis affectu, dum legenda transmittitis\net neglecta corrigitis, dilectionem diligendo prouocatis et, quod\npraedicatis uerbis, docetis exemplis. sed quoniam semen uestrum\nin terra sterili et dumosa non proficit, utpote quod sentibus\nsupercrescentibus suffocatur, -ne sicut infructuosam illam ficulneam\nme iubeat dominus uineae, quem tanto tempore nequiquam\nexpectat, abscidi, uos seueriorem sententiam orando differte,\ndonec doctrinae uestrae pinguedine tamquam stercore\namaritudo infructuosa dulcescat. sed quoniam plus sunt apud\nme delicta quam uerba nec possum facta expiare sermonibus,\nobsequium saltim epistulare dependo et librum, quem praestiteratis,\nme remisisse significo aliumque identidem uestrum,\nsi iam necessarius non est, spero per portitorem harum remitti\niubeatis simulque, si propitio deo ad solemnitatem sanctorum\nGurdonem uenturi sitis, me recurrentibus scire faciatis.\nVIII. DOMINO SUO PECULIARI IN CHRISTO DOMINO PATRONO SIDONIO EPISCOPO RURICIUS. Praedicantibus uobis saepius audisse me recolo nullatenus\nab iniquitatibus nos posse purgari, nisi fuerimus crimina nostra\nconscientia conpungente confessi. quis enim, non dicam\n\n\n\n\n\n\nconsequi, sed uel quaerere queat indulgentiam, nisi deplorationi\nconfessionem erroris adiungat, quia error indulgentiam, non\nindulgentia requirit errorem? quod ego ualde uerum esse cognoscens\nfacinus meum nuper admissum pietati uestrae indicare\nnon distuli, ne, quod modo prodente me spectat ad\nueniam, tacente postmodum pertineret ad culpam. sed iam\nipsum dolum proferimus in medium. furti me uobis reum\nstatuo et depositum uestrum me ignorantibus uobis inlicite\npraesumpsisse pronuntio. quod ut tamen committerem, occasionem\nperpetrandi facinoris uos dedistis aut temptantes cupidum\naut indoctum erudire cupientes. codicem namque, quem\nde fratre meo Leontio me recipere iusseratis, transtulisse me\nfateor. quod si probatis, agnoscite, si inputatis, ignoscite, quia\nconfessioni querella sociatur. nam primum, ut eum legerem,\nuoluntas inpulit, deinde ille, ut transferretur, extorsit. nam\ncum de dapibus ipsius adhuc pauca libassem, taliter me gustu\ninlecebrosi saporis inlexit, ut primi quodammodo parentis imitator\ndomino repente contempto ad satietatem studuerim peruenire\nmagisque consilium suadentis quam imperium dominantis\naudierim. nam ut omnia pectoris mei arcana manifestem,\nuidebar mihi libri ipsius uerba adhortantis audire: quid cessas,\ningrate, quid dubitas? nosti erga te communis domini uoluntatem,\nquam diuersis occasionibus te elimare contendat, quam\ntibi etiam inuito spiritales cibos soleat bonus pastor ingerere.\nmihi crede, plus tibi, si distuleris, quam transtuleris, inputabit,\nquia studiosis fauere, non inuidere consueuit. his et talibus\nsilentis adloquiis in uincula eius me uoluntarius pariter et\ncoactus sponte conieci, ad exemplandum eum festinus accessi,\n\n\n\n\nquem nunc utrum, sicut est, transcriptum an paratum reddere\ndebeam, in uestro pendet arbitrio. ego tamen libens multam,\nquam intuleritis, excipiam, quia remedium meum uestrum credo\nesse decretum et sententiam uestram medellam duco esse,\nnon poenam.\nVIIII. DOMINO PECULIARI IN CHRISTO DOMINO PATRONO SIDONIO RURICIUS. Ita me recens praedicatio et antiqua dilectio uestrae pietatis\ninlexit, ut audeam auribus uestris ineptiis meis facere saepius\niniuriam, dum uestram, quantum sterili ingeniolo conceditur, adtingere\ncupio disciplinam. quam etsi adsequi grande est atque\ndifficile, sequi tamen pulchrum est atque sublime, quoniam\nsummarum rerum non adeptio tantum, sed etiam imitatio\nipsa laudanda est, quia numquam fere aliquis eius rei portione\nad integrum caret, ad quam scandere ac peruenire contenderit.\ndesidero itaque, domine mi, desidero, inquam, tuis cibis refici,\ntuo fonte potari, tuis repleri dapibus, tuis epulis saginari, quas\nsi quis distribuentibus uobis non summo ore libauerit, sed totis\nanimae uisceribus adpetens conuiua sorbuerit atque intimo\npectoris postmodum easdem ruminaturus absconderit, incipiet\nadsiduis ructationibus in laudem domini omnipotentis erumpere\nrefertus corde, ore ieiunus, dum satur esurit et saturatur esuriens,\nmagis in regeneratione saturandus. nec deesse poterit\ncibus, cuius pastus in uerbo est. ut ergo harum deliciarum\nparticeps esse merear, uestris patrociniis obtinete mihique supra\nmensuram uirium conitenti auxiliatores accedite simulque, ut\nab ouili uobis credito non inueniar alienus, orate errantemque\nouem a pascuis saeculi ad caulas dominicas reportate, quia\n\n\n\n\nconfido, quod intercessionibus uestris fieri possit agnus, qui\nuester meruerit esse discipulus.\nX. DOMINO PECTORI SUO LUPO RURICIUS. Accepi litteras magnanimitatis tuae, quibus excusare dignaris,\nquod, ut me rarius eloquentiae tuae rore respergas, baiuli faciat\ninopia, simulque etiam indicas te mirari, cur, cum mihi eorum\nfrequentia suppetat, uerborum quoque copia compta non desit,\nuobis scribere saepius detrectem. quod uos per ironiam, ut est\nleporis uestri facundia, iactasse non ambigo, cum et uos abundetis\ntabellariis et me sciatis laborare egestate sermonis ac\nsterilitate exilis ingenii uelut aestiuis mensibus arentis uenae\ncursum sudare, non fluere. addidistis etiam, sicut Achilli Patroclum\naut Herculi Theseum uel Theseo Pirithoum, ita uos\nmihi debere sociari. in his fabulis factisque maiorum non\npraerogatiuam personarum, sed conparationem debemus dilectionis\naccipere, ut amicorum recolentes nomina sequamur\nexempla et eorum in nos uocabula transferentes merita conferamus\natque ex ipsorum gestis magnifica quaeque et honesta\ncarpentes uitae nostrae utiliter coaptemus et seruiamus nobis\nin caritate candida, non adulatione fucata studeamusque, quod\nin amicitiis illorum poetarum falsitas finxit, in nobis animorum\nueritas peragat, ut, dum imitari uidemur antiqua, relinquamus\nimitanda et seniorum facta laudantes laudemur a posteris.\nhaec ergo, domine mi, flamma pectoris mei, persuasioni tuae\nquam conscientiae meae amplius credens gerulo festinante breuiter\ncursimque dictaui, quae peritia tua et probitas tua, si\namici uerecundiae consuluerit, aut celare debebit aut emendare\ncurabit.\nXI. DOMINO SUBLIMI SEMPERQVE MAGNIFICO FRATRI FREDAE RURICIUS. Quoniam amoenitati nemoris uestri etiam deserti nostri ineptias\nuoluistis adiungi, transmisi, sicut iniunxistis, abietum\nplantas non specie, sed proceritate placituras, non fructibus,\nsed sui peregrinatione mirabiles, non usu aptas, sed amoenitate\niocundas, quippe quae, cum coaluerint, crassitudine umbrarum\nCeuennarum frigus oceani sint aestatibus praebiturae, et hoc\ninter illas praeclarissimas diuersi generis arbores tam decore\nquam utilitate praestantes, opulentas onere, distinctas flore,\nodore fraglantes. illic enim industria uestra contulit, quod soli\nnatura non protulit. nam ut ruborem rosarum, liliorum candorem,\nlauri perpetuum uirorem et alia huiuscemodi similia\nuisibus praetermittam, quia saepe per abundantiam pretiosa\nuilescunt et facit copia cotidiana fastidium, illic etiam graminum,\ngerminum, frutectorum peregrinae conlatae sunt suauitates uisui\nusuique uernantes.\n\nSed quid illic primum laudandum sit aut mirandum, ubi\netiam temporis intemperies temperatur? siquidem inibi torridae\nferuor aestatis tam umbrarum quam undarum rigore depellitur,\nhiemis uero in tantum non sentitur asperitas, ut\nintra eadem positis tepor aeris et cantus auium ueris reddat\neffigiem. sed quid ego inmemor inperitiae meae paupero sermone,\nmi domine, ruris uestri diuitias, delicias describere aut\nenarrare contendo, ad cuius laudem etiam ingenia maiora succumberent?\ndate itaque inpudentiae meae ueniam, quam extorsistis,\nqui ut auribus uestris uerbosus existerem, dignatio\nuestra me conpellit, confidens, quod epistula longior uobis,\ndomnis meis, si displiceret affatu, placeret affectu, cum\n\n\n\n\nintellegeretis eam non pro eloquentiae lepore, sed pro uestro amore\ncopiosam, simulque, quia sciebam sublimitatem uestram in\namicis uestris plus reprehendere taciturnitatis uerecundiam,\nquam loquacem familiaritatis audaciam.\nXII. DOMNO PECTORIS SUI CELSO RURICIUS. Trepido in praeconium uestrum os elingue reserare, cui scio\niure etiam ingenia maiora succumbere. quid enim primum de.\naffectionis aut dignationis uestrae laude commemorem, qui\nomnes mihi ruris, moris et, quod his omnibus maius est, caritatis\ndelicias contulistis, aut certe, si quid horum defuit, deputandum\ntempori, non nobis est inputandum. nam totum\napud uos, quod carum pectus, quod habuit clarum mundus,\ninueni, nulla me penitus iocunditate fraudastis. quin etiam\ndesiderabile mihi hospitioli mei.desertum uestra uicinitate fecistis.\net idcirco me magis finitimum uobis esse congaudeo,\nquia non ex toto malus est, qui bonis iungitur.\n\nSed ne exhibeat nobis [esse] ineptia sui longior sermo fastidium,\nsalue largissimum dico et uitrarium, sicut iussistis,\nme destinasse significo, cuius opus nitore, non fragilitate oportet\nimitetur, ut dilectio, quae nobis a parentibus relicta, a magistro\ntradita, uitae communione firmata est, secundis elimetur, aduersis\nnulla penitus turbinum procella frangatur. nam sicut\nauri atque argenti pretiosa sinceritas, si aeris aut plumbi uel\ncuiuslibet alterius materiae uilioris fuerat admixtione corrupta,\nnisi ignium examinatione purgetur, nec splendorem naturalem\npoterit habere nec sonum, nam nec uisui claritatem nec tinnitum\nreddit auditui magisque raucum resonat, si feriatur, et\nstridulum *********\n\n\n\n\n\nHanc ergo sententiam, non meam, sed domini, frater optime,\ncontuentes pariter et sequentes ita uitam nostram medio cursu\ngubernatore ipso domino temperemus, ut, quamquam serenitas\nadrideat, prosperior flatus inuitet, mare placidum blandiatur,\nscientes tamen illam aequoris subiecti planitiem ad instar\nmontium repente consurgere nequaquam in altum nauem\nnostram patiamur inpelli, ubi eam aut tempestas soluat aut\nunda demergat.\nXIII. DOMNO PECTORIS SUI CELSO RURICIUS. Recepi apices germanitatis tuae, qui mihi non parum scrupuli\nretulerunt. uereor enim, ne secus de litterulis meis, quam\na me missae sunt, senseritis et idcirco quasi temerariae praesumptionis\nme notare uideamini, dum, ut pro uobis orem ac\nsaepius commoneam, postulatis. egone, frater optime, castigare\nuos audeam, qui me nequeo castigare? egone uos, qui me\nadhuc in saeculi turbinibus tamquam in maris aestibus cumba\ninstabili fluctuantem quasi iam de sublimiori specula uel eminentiori\ncolle respicitis? egone uos, qui ad portum ueniae per\npaenitentiae indulgentiam domino gubernatore ****? non ego\npenitus, frater dilecte, sic scripsi, ut mihi aliquid blandiens\nuos inprobo dente morderem nec ut uos laederem, sed mihi\nepistulae familiaritate uincirem. nam si bene consideretis, uotorum\nsunt illa uerba, non actuum, et optantis potius quam\nmonentis, quia non, quid ageremus, sed, qualiter uellem, ut\nuiueremus, exposui. ceterum si actus uitae meae praeteritae\npraesentisque discutias, pudebit te intimo et secretissimo fratre\nteste ferre, quae non puduit deo teste promittere, pro quibus\n\n\n\n\nfacinoribus meis spero uos potius domino supplicetis, ut, quos\nin hoc saeculo amicitiarum et propinquitatis uoluit esse consortes,\nin futuro bonorum iubeat esse participes.\nXIIII. DOMNO PECTORIS SUI CELSO RURICIUS. Equum, qualem iusseras, destinaui mansuetudine placidum,\nmembris ualidum, firmum robore, forma praestantem, factura\nconpositum, animis temperatum nec praeproperum scilicet uelocitate\nnec pigrum (tarditate), cui frenus et stimulus sit sedentis\narbitrium, cui ad euehendum onus et uelle suppetat\npariter et posse, ita ut nec cedat superposito nec deponat inpositum.\nhis itaque, sicut oportuit, intimatis, salutatione praelata,\npollicitatione dispensa promissa deposcimus, ut ad sollemnitatem\nsanctorum ad nos deo propitio una cum sorore\nuestra uenire dignemini honorem patronis, fratribus affectum,\ngratiam populis praestituri.\nXV. DOMINO SUO PECULIARI IN CHRISTO DOMINO PATRONO AEONIO EPISCOPO RURICIUS. Agnito transitu sanctae ac uenerabilis apud me recordationis\ndomini mei decessoris uestri Leontii animo et mente confusus\ndiu multumque tristatus sum, quod et inpedientibus peccatis\nmeis tanto antestiti occurrere non merueram et tali essem\nparente priuatus. cuius etsi exterioris hominis non fruebar\naspectu, interioris tamen gratia delectabar et mentis acie iugiter\nadhaerebam, per quem et in quo mihi praesens quodammodo\net cernebatur obtutu et audiebatur affatu et palpabatur adtactu\n\n\n\n\net tenebatur amplexu, siquidem cari nullo se melius loco\nquam in corde caritatis ipsius sede conspiciunt. unde et\namplius desiderabam oculis uidere carnalibus, quem ita spiritalibus\nintuebar. sed dolori meo consolationem ea, quae prius\ntribuerant solacium, ipsius merita dederunt, quia confido, quod,\nquem paterna pietas dilexit, et sedula intercessione custodiat.\n\nSed haec sanctitati uestrae quasi uobiscum colloquens atque\na uobis maeroris ipsius leuamen requirens dictante dilectione\nretuleram. nunc uero, ut dicere institueram, accersione ipsius\ndomini mei et apostolatus uestri ordinatione conperta ad officium\nuestrum mittere cogitabam. sed muneribus uestris humilitatis\nmeae praeuenistis obsequium, quae mihi maiorem\nscribendi fiduciam contulerunt, quia praesumo, quod, quem\nliberalitate feceritis dignum, ab animis uestris non habeatis\nalienum. et ideo, sicut datis intellegi, quoniam tanti habere\ndignamini, sospitationem beatitudini uestrae per litteras uberem\ndico simulque peculiari prece deposco eo mecum agere tanti\nhabeatis affectu, ut domnum Leontium praemisisse et commutasse\npotius quam perdidisse cognoscam.\nXVI. DOMINI UENERABILI, ADMIRABILI ET SANCTIS OMNIBUS AEQVIPERANDO FRATRI SIDONIO UIDENTI RURICIUS. Olim te, frater carissime, fama celeberrima praedicante cognoui\net in sede caritatis illis, quibus ipse melius terrena dispicis\net caelestia diuinaque consideras, oculis mentis aspexi,\nunde ipsius nomen adscripsi, cuius munere donatum esse te\nuidi. et ideo, dum te in speculo cordis diligenter et pulchritudinem\ninterioris hominis tui uehementer admiror, ad\n\n\n\n\n\n\ndesiderandum animi mei uiscera concitasti, quae in tantum affectum\ntuum meracissima dilectione commota sunt, ut, quem spiritalibus\noculis contemplor, etiam carnalibus cernere concupiscam.\nquam ob rem salue in Christo domino plurimum dicens specialius\nquaeso, ut una cum domno meo episcopo, quem ad nos uenturum\npro sua dignatione confido, uobis ad humilitatem nostram\nuisitandam faciatis iniuriam, ut possimus in unum positi fructum\nde nostra inuicem capere praesentia, dum sciscitantis intentio\nfit respondentis eruditio et mutuus quodam modo profectus discentis\nefficitur et docentis. pax, pax, pax.\nXVII. DOMNO ANIMAE SUAE ET TOTIS IN CHRISTO DOMINO DILECTIONIS UISCERIBUS EXCOLENDO POMERIO ABBATI RURICIUS BPISCOPUB. Scriptum est, sicut ipsi melius nostis: mihi uindicta,\nego retribuam, dicit dominus. iam uos mihi, si quid inputatis,\nignoscite, quia sciatis dominum uindicasse. tam auiis\nesse nos itineribus noueritis in tam abditas solitudines inductos,\nut eas retexere animus horreat, mens refugiat,. sermo non\nqueat. incurrimus namque semitam obstructam ramis, spatio\nconstrictam, spinis hirtam, stirpibus clausam, obsitam sentibus,\nsitu asperam, saxorum aggeribus inpeditam, radicum conexione\nconstratam, caeno uoraginosam, ut in tam uariis tamque multiplicibus\nmalis non esset simplex forma periculi, dum caballorum\npedes radicum uirtus detinet et soli putredo non sustinet,\nmontibus uero ita in sublime porrectam et uallibus in profunda\ndemersam, ut nos per undosum mare excitantibus eum uentorum\nsaeuientium flabris erepto ab oculis nostris nebulis ac\nnubibus die iter agere crederemus, quia, etiamsi mundo radius\nsolis inluxit, ad nos prae densitate nemoris splendor ipsius et\ncalor peruenire non ualuit, dum nos ita per iter infelicium filicum\n\n\n\n\n\n\n\n\n\n\nproceritas premit et sic inundatio roris aspergit, ut contracti\nfrigore uel coacti apricitatem ignis plurimi diebus cynocaumatis\nquaereremus..\n\nSed cum ad locum, ad quem tendebat intentio, peruenissemus,\nuallati aquis atque made facti siti occepimus deperire,\nquia, cum esset, ut diximus, rigor in aere, erat tamen tepor\nin fonte, odor in flumine, ardor in campo, aestus in castro. et,\nut breui sermone uniuersa concludam, per talem uiam nos iter\negisse cognoscite, per quam nec ad paradisum, non dicam ad\nexilium quisquam ire desideret. quapropter quia haec omnia\ndominus noster et me incurrere et uos iussit euadere, peccata\nmea a uestris meritis etiam uisibili itinere discernens, ut uos,\nqui arta et laboriosa spiritaliter pergitis uia, istius non incederetis\nangustias, et nos, qui lata et spatiosa retrorsum\nsemper respicientes incedimus, huius incurreremus iniurias,\norate dominum, cui omnia possibilia confitemur, ut, etsi per\ndiuersum iter, ad unam nos tamen urbem faciat conuenire, in\nquam nos misericordia potest inferre, uos merita.\nXVIII. DULCISSIMO ET UNANIMO FILIO OMMATIO RURICIUS EPISCOPUS. Ut per Uenerium dulcedini tuae non scriberem, non neglegentiae\nnec inputationis alicuius, sed occupationis fuisse cognosce.\nunde has per Amelium dedi, quibus salue plurimum dico et,\nut propositi tui semper reminiscaris, admoneo. nec animum\ntuum iam deo dicatum aut a coepto itinere blandior uisus\nauocet aut modulatior corrumpat auditus aut dulcior gustus\n\n\n\n\n\n\ninficiat aut mollior sollicitet tactus aut suauior odoratus inliciat\net per fenestras corporis mors intromittatur ad animam,\nsed neque stiuam tenens contra domini sententiam retro respicias,\nut directum lineae sulcus amittat, quin potius ita in eum,\ncui te ipso inspirante uouisti, omnibus sensibus inhies et corde\ndefixus adhaereas, ut, cum te uel una praefatorum uitiorum\ninlex forma pulsauerit, fide firma et diuina meditatione munitum\npectus adire non possit. et, quamlibet in turbis positus. esse\nuidearis, intrans in cubiculum cordis tui clauso ostio tuo dominum\norare non desinas, ut, qui uidet in occulto, dicat tibi,\nsicut sancto Moysi uociferanti ad se non uoce, sed corde dicebat:\nquid clamas ad me? et spero, ut in talibus orationibus\netiam mei meminisse digneris et citius te ad nos, etiamsi\nnoster non reducit affectus, desiderium dulcissimae et saluberrimae\nquietis adducat.\nI. DOMNIS SUBLIMIBUS ET IN CHRIBTO DOMINO DEUINCTISSIMIS FRATRIBUS NAMATIO BT CERAUNIAE RURICIUS. Antiqui sapientes amicos duos unam animam habere dixerunt,\nquod ualde uerum esse ego praedico proboque. nam\npostquam a uestra germanitate discessi, diuisum esse me sentio\npartemque meam uobiscum resedisse cognosco nec absentibus\nuobis integer esse mihi uideor. et cum me in me non inueniam,\napud uos me ad uos reuersus inquiro atque ibidem,\nquantum mei uobis reliquisse, tantum uestri mecum abstulisse\nconspicio. et ita, priusquam fiat annuente domino pignorum\nnostrorum uotiua coniunctio, animorum inter nos facta iam\ndiuisio, quae diuisio amplectenda magis est diligentibus, quam\nuitanda, per quam fit in cordibus eorum caritatis integrae sincera\ntransfusio, cuius ego uinculis conligatum a uobis esse me\ngaudeo et talibus catenis uinctus exulto obstringique me earum\nnexibus magis cupio, quam resolui, quibus et uos constrictos\nesse confido. redeuntibus itaque uobis salue largissimum dico\net ex omnibus gratias agens derelinquo, quae ad praeconium\nuestrum pertinent. idcirco me siluisse significo, quia in\n\n\n\n\npropriis laudibus, sicut dicitur, est odiosa iactatio. uestra enim\nlaus mea facta est et ideo, ut dixi, de magnanimitate uestra\ntacere melius duxi, quia, quicquid de nobis dixero, mihi uideor\ncontulisse.\nII. DOMINIS SUBLIMIBUS ET IN CHRISTO DOMINO DEUINCTISSIMIS FRATRIBUS NAMATIO ET CERAUNIAE RURICIUS. Inter reliquas grates, quae a me nobis iure referendae sunt,\npraesentia ac uisitatione patroni communis domni Postumini ingentes\ngratias ago, quod hospitiolum nostrum fecistis ipsius\norationibus inlustrari, quia, dum nobis exhibet fidem, nobis\ntribuit benedictionem. et licet fuerit uigilantissimus inspector,\ninportunissimus exactor, districtissimus exsecutor, lenia tamen\nhaec omnia gratia uestra et sanctitatis suae ponderatione pensauimus,\nquia, sicut scriptum est, caritas omnia sustinet,\ncaritas numquam excidit, praesertim cum hoc, quod uisus\n(est) exigere, nobis eum credimus dei beneficio contulisse. itaque\neo propitia diuinitate remeante non, quia necessariae essent,\nsed, quia ipse uoluit, dedi, quibus indiuiduae germanitati uestrae\nsalue largissimum desiderans dico et iter meum uestrumque\nconspectum mente praeuenio atque omnia, sicut iussistis et\ndignum ac debitum fuit, inspecta, tradita, firmata significo.\nnec uereor, quod debeat animos uestros uel aliquantisper offendere,\nquod unum uocabulum de libello dotis uidetur esse subtractum,\ncum hoc, quod deest numero, non solum conpensatum,\nsed etiam auctum agnoscatis in merito.\nIII. DOMNIS SUBLIMIBUS ET IN CHRISTO DOMINO DEUINCTISSIMIS FRATRIBUS NAMATIO ET CERAUNIAE RURICIUS. Quam grauiter sim de luctu uestro nuntii atrocitate perculsus,\nfacilius uos pro mutuo potestis amore conicere, quam\nego possim litteris intimare, quia animus nimio maerore confectus,\nquod horret recolere, renuit expedire. doleo, fratres\ndeuinctissimi, tam acerbo casui uestro (et) ex toto corde conpatior.\nnam etsi ad praesens a nobis disparatus sum corpore,\ntamen semper mente coniungor et, dum a nobis animo non\nrecedo, planctibus uestris interesse me credo, quia secundum\ndiuinam sententiam, quod patitur unum membrum, omnia\nmembra conpatiuntur in corpore. nos enim non solum fide\nconcorporamur in Christo, sed etiam filiorum coniunctione conectimur.\nunde etiam, si aurarum tanta intemperies permisisset,\nad solandos uos pro epistulis ipse uenissem.\n\nSed quid facimus, fratres optimi, quod diuinae resistere iussioni,\nsicut uirtute non possumus,. ita nec uoluntate debemus\net omni aduigilantia praecauere, ne, dum dulcia nobis pignora\nnimio dolore deflemus, blasphemi aut quodam modo iniuriosi\ninueniamur in domino et grauius animam nostram auctor ipsius\nmortis inuenta occasione confodiat, quam carorum amissione\npercussit? ideo in omni amaritudine uel dolore ad illum nobis\nrefugiendum est et ad illum omnes casus nostri toto corde referendi,\nqui sanat uulneratos, qui releuat maestos, qui consolatur\nadflictos, et illa sancti Iob sententia omnino dicenda\nest: dominus dedit, dominus abstulit, sicut domino\n\n\n\n\n\n\nplacuit, ita et factum est, sit nomen domini benedictum.\nhaec ergo, domini pectoris mei, scribere uobis idcirco\npraesumpsi, ut dolorem communem, quem sciebam, quod\nuerbis meis mitigare non poteram, uel diuinis eloquiis utcumque\nmoderarer. et uere non minimum potestis capere de\nChristi uoluntate solatium, quod, quatenus ipsum inmaturus\nmanebat interitus, talem eum est dignatus assumere, qualium\nregnum dixit esse caelorum, ut et patronum haberetis ex filio\net minus doleretis amissum, quem a domino uidebatis assumptum.\nIIII. DOMINIS SUBLIMIBUS ET IN CHRISTO DOMINO DEUINCTISSIMIS FRATRIBUS NAMATIO ET CERAUNIAE RURICIUS. Saepius, carissimi fratres, per communis luctus acerbissimum\ncasum uobis scribere aut ad uos uenire disposui, sed semper\nme et ab itineris procinctu infirmitas corporis et ab epistulari\nofficio nimius dolor cordis retraxit. nam si quando ad scribendum\nanimum sum conatus intendere, statim sensus horruit,\nmens refugit et ita mihi pro sermonibus semper fletus occurrit,\nut prius paginam lacrimarum imbre perfunderem, quam stilo\npingerem, sicut dixit ille paternam indicans de filii amissione\npietatem:\n\nBis conatus erat casus effingere in auro,\nBis patriae cecidere manus,\nuel quod potius a me dicitur, quoniam negabat consolari\nanima mea. haud iniuria. perdidi enim filiam, quam et me\nsuscepisse et uos genuisse gratulabar, perdidi uitae solatium,\nposteritatis spem, decus familiae, cordis gaudium, lumen oculorum.\nnec simplici sum orbitate perculsus. nam cum filia\n\n\n\n\n\n\net fratres amisi, quorum me solabar affectu, quorum me coniunctione\niactabam. disrumptum est, fratres carissimi, uinculum\ngermanitatis nostrae, ablatum uobis est pignus mutuae\ncaritatis. hei mihi, fratres optimi, dum depositum uestrum,\ncuius me traditione ceperatis, amitto, una uos perdidi et ideo\nin unius necessitudinis gradu complurium mihi necessitudinum\nsolatia sublata suspiro.\n\nSolam tamen patriam, quae mihi per ipsam adquisita fuerat,\nnon amittam, qui hanc mihi potissimum terram, quam illa corpore\nsuo occupauit, patriam iudicabo. sed quo inmemor officii,\nmemor gratiae dolore inpellente progredior et tempore aliquatenus\nuulnus obductum rediuiua recordatione tamquam noua\nsectione rescindo et, qui consolari uos potius per diuina promissa\ncupiebam, consolationem ipse non capio? causas tamen\nuobis recidiui huius doloris exponam. utcumque enim animus\nmaerore confectus recipere consolationem apostolica exhortatione\niam coeperat, qua ait: nolo uos ignorare, fratres, de dormientibus,\nne contristemini, sicut ceteri, qui spem\nnon habent, sed, ubi infelix noster communis aduenit et eum\nsine ea, qua prius splendebat, gemma conspexi, per quam mihi\net acceptior esse solebat et gratior, et quasi ornamento proprio\nspoliatus mihi et indecorus apparuit. nouit ille, fratres carissimi,\nqui cordium occulta rimatur, quod ita mihi dolor repente\ngeminatus est et ita mihi per singulos dies de tanta indole\nillius et istius desolatione affectus duplicatur et luctus, ut nec\nhunc aspicere (nec) illius meminisse sine lacrimis queam et\npropheticum illud saepius dicam: quis dabit capiti meo\naquam et oculis meis fontem lacrimarum? sed ille populi\nsui peccata deflebat, ego uero propria, quae et me et uos\npondere suo et numerositate presserunt, ego ut illius mortem\net meam uitam, illam defunctam et me superstitem plangam.\n\n\n\n\n\n\n\nLonge aliud tibi, uenerabilis soror, quasi de nostris meritis\npraesumebas, cum tantum tibi nimia caritate decepta de nostris\norationibus me refellente promitteres, ut et domum tuam\nnostra intercessione saluandam et filiam per me, ut ita dicam,\nfore crederes inmortalem. sed cito apparuerunt merita mea,\nquae et me inremediabili uulnere sauciarent et te secus, quam\noportuerat, de peccatore credentem tanti pignoris orbitate percuterent.\nuel nunc certe, in Christo domino uenerabilis soror,\net te falsa credidisse et me uera dixisse cognosces. sed\nnimium diu inmemores praeceptorum caelestium humano dolori\npraebemus adsensum. ad diuina nobis praecepta redeundum\nest, ne ita plangamus corpore mortuam, ut ipsi corde moriamur.\ndiscedentes ergo paululum de praesentibus rursum futura\ncogitemus, ut, quos infirmant praesentia, futura corroborent.\nnos debemus, fratres carissimi, illam ferre condicionem humanae\nfragilitatis, quam et prophetae et apostoli et sancti iustique\nomnes uel, quod maius est, omnium dominus noster suscipere\ndignatus est. deplorare, sed magis deo gratias agere et gaudere\nnos conuenit, quod filiam, qualem uoluimus, quamdiu is,\nqui dederat, permisit, habuimus et, qualem uoluimus, non perdidimus,\nsed ad Christum ipso iubente praemisimus. habere\nenim filios generalis est beneficii, bonos uero habere specialis\nest praemii, sicut uiuere commune est omnium, bene uero uiuere\net bene discedere de hac uita paucorum est, non tamen\nnaturae conditione, sed culpae, nec diuina praescriptione, sed\npropria uoluntate.\n\nEt ideo non turbetur cor nostrum nec filiam pro amissione,\nsed pro desiderio defleamus, ne aut promissis dominicis increduli\naut praeceptis obnisi esse uideamur. fleant liberos suos,\nqui spem resurrectionis habere non possunt, quam eis perfidia\n\n\n\n\nsua ademit, non diuina sententia. fleant mortui mortuos suos,\nquos in perpetuum aestimant interisse, illi nullam maeroris\nsui habeant requiem, qui non credunt esse requiem mortuorum.\nnobis uero, quibus et spes et portio Christus est, spes in terra\nmorientum, portio in regione uiuorum, quibus mors ista non\nnaturae, sed uitae praesentis est finis, quia eam in melius\ncredimus esse reparandam iuxta apostoli sententiam: cum\ncorruptibile hoc induerit incorruptionem, cum propheta\ndicendum est: dominus dedit, dominus abstulit, sicut\ndomino uisum est, ita factum, sit nomen domini benedictum,\nquia tenenda est in temptatione paenitentia, ne cogat\naut ore aut corde delinquere.\n\nFletus itaque nostros fides prompta detergat, quia credimus\ncaros nostros uitam non tam perdere quam mutare, relinquere\nsaeculum aerumnis et luctibus plenum et ad regionem beatitudinis\nfestinare, exire de peregrinatione laboriosa et ad quietis\npatriam peruenire, unde et propheta dicit: educ de carcere\nanimam meam ad confitendum nomini tuo.\n\nCredite mihi, fratres carissimi, quia illa iam de sua quiete\nsecura de nostra est salute sollicita. quae si nobiscum posset\nmiscere conloquia, hoc diceret: nolite, pii parentes, nolite me\nflere nec ingrati tam benigno domino planctibus nimiae dilectionis\nexistere. esto, habuerit tempore meae arcessitionis hoc\npietas, iam debet dolorem uestrum fides cum tempore temperae,\nquia, etsi nobis mortua sum, deo uiuo. aut numquid\nuos magis potestis amare quam dominus, qui me fecit, quomodo\nuoluit, redemit, quia uoluit, et, quando uoluit, pro sua\npietate suscepit? aut quod magis doloris uestri potestis habere\nsolatium, quam quod dominus noster unicum filium suum pro\n\n\n\n\n\n\nnobis est tradere dignatus ad mortem? et cum filius dei secundum\ncarnem mori uouerit, homo tam acerbe debet conditionem\nhumanae sortis excipere? quam ob rem, piissimi parentes,\nuestra potius peccata deflete et de satisfactione uestrorum criminum\ncogitate, ut, si me in Christo diligitis, quia me uere\ndiligere non potestis, nisi in domino diligatis, in sinum patriarchae\nuenire mereamini, ubi dominus pro innocentiae me meae\npuritate et pro sua pietate constituit, quia misericordia eius\nmelior est super uita, ut ibidem non falsis, sed ueris, non\ntemporalibus, sed aeternis gaudiis pariter exultare possimus.\n\n\nTalibus oportet, ut nos, optimi fratres, et his similibus praeceptis\nac sponsibus dominicis consolemur, quia, sicut apud\ndominum futura iam facta sunt, ita fidelis catholicus promissa\ncaelestia, quae tempore suo implenda confidit, debet iam quodam\nmodo habere praesentia, spe praecipere, possidere fide,\noperibus obtinere. haec enim sunt, quae nobis exhibent in\nmaeroribus solatium, in contrariis fiduciam, in prosperis moderationem,\nne aut extollamur secundis aut cedamus aduersis\naut tristibus consumamur.\n\nHaec ergo, fratres carissimi, transmittenda uobis ad communem\nquandam consolationem haud sine magno animi dolore\ndictaui. nec me paulo latius protrahere sermonem affluentia\nuerborum conpulit, sed aestus animorum, ut desiderium, quod\nrecordatio accenderat, commemoratio diutina crebra leniret. et\nin hoc etiam parem gratiam erga communem filiam conprobemus\net, sicut nos eius uita deuinxerat, ita eius memoria in\neadem dilectione custodiat.\nV. DOMINO SUBLIMI ET IN CHRISTO DOMINO DEUINCTISSIMO FRATRI NAMATIO RURICIUS. Qui occasionem scribendi pro necessitudinis iure perquirimus,\noblatam praetermittere non debemus, ut reddat nobis quandam\npraesentiae portionem sermo mediator, qui emittitur et non\namittitur, tribuitur et habetur, uidetur discedere nec recedit,\na me dirigitur, a te suscipitur, a me scribitur, a te legitur nec\ntamen diuiditur, cum quasi diuisus integer utriusque corde teneatur,\nquia uerbi more diuini traditur et non egreditur, confertur\nindigenti et non aufertur auctori accipientis lucrum sine\ndispendio largientis, ditans inopem nec attenuans possessorem.\nVI. DOMNO SUO ET PECULIARI IN CHRISTO DOMINO PATRONO CHRONOPIO EPISCOPO RURICIUS EPISCOPUS. In ordinando grege dominico uel regendo inter speculatores\natque praepositos non praesumptio debet esse, sed ratio, et de\ncustodia sollicitudo, non de peruasione contentio, ne mercennariorum\nsubeant notam, dum pastorum non tenent disciplinam,\net inueniantur, sicut apostolus dicit, non Christi gloriam affectare,\nsed propriam, dum malunt ab hominibus percipere laudem,\nquam a domino expectare mercedem praesentis appetitores\nlucri et praemii contemptores aeterni. unde, sicut idem\napostolus docet, si pacifica ad opus sanctum congregatione\nconcordes, si sine simulatione diligentes, si cum sollicitudine\nministrantes, si unius capitis membra sumus, corporis\n\n\n\n\n\n\nunanimiter debemus esse rectores, quia caulae gregis dominici possunt\nesse numerositate multae, non fidei uarietate diuersae, ut,\nsicut ipse dominus praenuntiare dignatus est, non nobis per\ninuidiam dissidentibus et per dissensionem gregem dominicum\ndiuidentibus multiplex per nos schisma procedat, sed magis\nper unitatem doctrinae simplicis oues dominicas congregantibus\nfiat in nobis unus grex et unus pastor, qui, sicut est rex regum\net dominus dominantium, sacerdos sacerdotum et pontifex pontificum,\nita intellegatur et pastor esse pastorum. quam ob rem\nstudio caritatis, non cupiditatis has ad sanctitatem uestram\n(per) presbyterum meum pro dioecesi Gemiliacensi, unde iam\npridem nobis scripseram, destinaui, ne, si tacuissem, neglegentiae\ndeputaretur, non concordiae, rationi inrationabili uiderer\ncessisse, non paci, ut, si agnoscitis uera esse, quae dico, aut\niusta, quae repeto, nec me iniuriam diutius nec uos inquietudinem\nsustinere patiamini.\nVII. DOMINO SUBLIMI SEMPERQVE MAGNIFICO FRATRI ELAPHIO RURICIUS EPISCOPUS. Ita propitio deo operum tuorum fama percrebuit, ut omnes\nin laboribus constituti commendari se germanitati uestrae omni\nprecum ambitione deposcant, quia fatigationem suam apud uos\neffectum habere non dubitant. unde etiam portitor harum,\nnomine Ulfila, quem mihi Pharetrius presbyter suis litteris\ncommendauit, ad uos commendaticias postulauit, quas ei et\npro iussione diuina et pro iussione mutua libenter indulsi.\n\n\n\n\n\n\nquibus indiuiduae caritati uestrae salue plurimum dico et praefatum\npro affectione germana, non pro pontificali auctoritate\ncommendare praesumpsi, quia in peccatore amittit dignitas\ndignitatem, cui honor indebitus oneri est potius quam honori.\nquod licet uobis placere pro nostra deuinctione confidam, tamen,\nsi quid nobis ueri uel uicarii amoris inpenditis, spero condoleatis\npotius quam gaudeatis, quia indignum me et penitus\nnon merentem non adtollit res tanta, sed deprimit.\nVIII. DOMINO SANCTO ET APOSTOLICO AC MIHI PRAE CETERIS IN CHRISTO DOMINO CULTU AFFECTUQVE PECULIARIUS EXCOLENDO PATRONO ET PAPAE AEONIO RURICIUS EPISCOPUS. Quotienscumque [quicumque] sanctos aut apostolicos uiros,\nquos misericordiae opera, operum merita, meritorum uita commendat\natque omnium uirtutum fama disseminat, aerumnarum\nmole depressi coguntur expetere, dum litterarum solacium\nquaerunt labori suo, beneficium conferunt desiderio nostro et,\ncum sit illorum labor noster dolor, fit tamen per officii conlationem\neorum necessitas quodam modo caritas nostra, quia,\ndum ipsorum adquiescimus petitioni, nostrae satisfacimus uoluntati,\net ita fit, ut egestas petentis sit largientis utilitas.\nfratri itaque et conpresbytero nostro, Possessori nomine, quod\npeius est, potius quam facultate, quia, quod habuit, pro fratris\nredemptione profudit, factus est possessor paradisi, dum proprietatis\nsaeculi desinit esse possessor, ad apostolatum uestrum\ncommendaticias postulanti libenter indulsi. cuius necessitatem\nsi dignatur plenius sanctitas uestra cognoscere, epistulam,\nquam ad humilitatem meam frater noster Eumerius episcopus\nper ipsum direxit, tanti habeat recensere et illic agnoscet,\n\n\n\n\nqualiter ipsi debeat et pro consuetudine consulere et pro caritate\nmutua condolere. qui ut fratrem ab hostibus redderet liberum,\nse creditorum maluit esse captiuum et, ut ille crudelissima\nmorte non priuaretur uita, ipse extorris est factus e patria.\n\n.....................\nVIIII. .... Sancti apostoli Pauli sententiam contuentes, qua Romanis\nscribens ait: nolo uos ignorare, fratres, quia saepe proposui\nuenire ad uos, sed prohibitus sum usque adhuc,\net nos dicere pudore instigante conpellimur: crebrius uoluimus\nad sincerissimam pietatem uestram scripta dirigere, sed prohibiti\nsumus usque nunc prohibente nimirum illo, qui bonae uoluntati\nconsueuit semper obsistere inuidens scilicet profectui nostro et\naffectui uestro, affectui nostro et profectui uestro. profectui\nnostro et affectui uestro, quia doctrina uestra eruditio nostra est\net epistola nostra conlatio desiderii uestri est, et rursus profectui\nuestro et affectui nostro, quia eruditio nostra merces uestra\nest et temporaria conlatio desiderii uestri nostri est sermonis\naffectus. ita enim paucis diebus, quos mihi uere et paucos\net breuissimos uester fecit affectus, dum contemplatione uestra\nnon solum satiari noster nequit, uerum etiam uidendo magis\nexardescit intuitus, cum uos et desideraremus praesentes et\nadhuc coram positos quaereremus, sensus nostros fonte purissimo\nbenigni pectoris inrigastis, ut, quamlibet nulla deinceps\nsancti oris munera pretiosa perciperem, praesentiam tamen\nuestram intra mentis meae arcana possideam et effigiem uestram\n\n\n\n\n\n\nin speculo mei cordis intuear, quam illic tam caritas perfectam\ndepinxit, ut nullius aetatis possit obliuione deleri, quia iugi\nrecordatione momentis singulis innouatur.\n\nIllic enim uobiscum ex consuetudine pietatis uestrae secretius\nconloquor, illic etiam de uitae melioris institutione pertracto,\nillic uos labiis mentis exosculor et manibus cordis\namplector. quo fit, ut uera dilectio, quae in uisceribus meis\nuiua uultus uestri figuratione nutritur et igniculo caritatis accenditur,\namoris uestri mihi uicissitudinem repromittat et\nanimus meus mihi animi uestri fideiussor adsistat, dum, quantum\nmihi de uobis praesumere debeam, conscium mutuae dilectionis\npectus interrogo. unde scribendi mihi aditu orationibus\nuestris tandem aliquando reserato his salutationem defero\net intercessionem peccatorum requiro illud speciali prece deposcens,\nut ita misericordiam dei nostri adsiduis petitionibus\nflagitetis, ut omnibus deletis ** meis atque omnibus opitulantibus\nuobis consuetudinaria clementia et copiosa bonitate delictis,\netsi non ad idem praemium, saltim ad eundem nos\nportum quietis iubeat peruenire, ut, quatenus hic propter spatia\ninteriecta terrarum oculis corporis saepius nos uidere non possumus,\nuel ibidem de mutua praesentia gaudeamus, ut, quando\nuobis a iusto iudice retribuetur corona meritorum, mihi a piissimo\nredemptore et aduocato perfectissimo commissorum uenia\nnon negetur.\n\nIpse ante iudicium peccatoris agere dignetur causam, ne in\niudicio puniat culpam, quia nouit quippe omnipotens nec in\nbonitate clementiae iudicii perdere ueritatem nec in iudicii seueritate\nclementiae amittere bonitatem. et ideo per ineffabilem\nmisericordiae ac uirtutis operationem uobis praestare dignetur,\n\n\n\n\nut, quos hic ueritate coniunxit, illic habitatione non separet.\npromissionem uestram recolens peculiarius rogo, ut fratrem\nPomerium sanctitas uestra non solum non retineat, uerum\netiam ad nos uenire conpellat partemque suam nobis indiuiduam\nper utriusque transmittat. nec eum a uobis discedere, si ad me\naccesserit, iudicetis, quia et uos hic inueniet in me et cum eo\nuos residente corpore, ut confidimus, corde uenietis. sed et\ninde non paruum fructum habere poteritis, si rusticitas nostra\ndoctrina ipsius aliquid in dei timore profecerit.\nX. DOMINO ANIMAE SUAE ET IN CHRISTO DOMINO UISCERIBUS EXCOLENDO POMERIO ABBATI RURICIUS EPISCOPUS. Sapientes saeculi amicos duos unam animam habere dixerunt,\nquod ego etiam ecclesiastico testimonio uerum esse confirmo,\nquo ait: credentium autem erat anima et cor unum,\nunum utique caritate, non numero, et fidei simplicitate, non\nsingularitate personae. hoc ergo praedico proboque. nam ex\nquo a uestra unanimitate discessi, diuisum esse me sentio\npartemque meam uobiscum resedisse cognosco nec absentibus\nuobis integrum esse me credo et, cum me in me non inueniam,\napud uos me ad uos regressus inquiro atque ibidem quantum\nmei uobis reliquisse, tantum uestri mecum abstulisse conspicio.\net omnipotenti deo gratias super tam admirabili facto\neius refero, quod ita generali tribuere dispensatione dignatus\nest, ut inter eos, quos locorum interualla discriminant, liber\nac nullis conclusus absentiae legibus animus commearet nihilque\nesset tam inpenetrabile, quod mentis aspectibus non\n\n\n\n\n\n\n\n\n\n\npateret, sed per cordis intuitum inde se inuicem cari gratia intercurrente\nconspicerent, ubi caritas ipsa consistit.\n\nEt ideo salutem plenissimae erga me, quantum propria mente\nconicio, pietati uestrae deferens omni precum ambitione deposco,\nsi nobis parem repensatis affectum, si simili nos caritate\ndiligitis, si aliquid in uisceribus uestris amor noster operatur,\nsi usque ad medullas cordis uestri dilectio nostra peruenit,\nsi ita uos pro me, quam me pro uobis dulcedine potestatis\nedomuit, ut imperio ipsius nec possitis resistere nec uelitis,\nad desiderantem fratrem [si] desiderans quantocius uenire festinato\nbeneficio et promissum soluturus debitum et mutuum\nmitigaturus affectum, quia coram positi aequalem nobis gratiam\nde nostra contemplatione et conlocutione praestabimus tantumque,\nsi, ut diligeris, diligis, a me retribuetur caritati tuae,\nquantum tu meae ipse detuleris. nec sane in ueniendo fatigationem\npoteris formidare, quia, ut ille dixit, uicit iter\ndurum pietas, et iuxta apostolum nostrum caritas omnia\nsustinet, quae nec quaerit, quae sua sunt, nec umquam nouit\nexcidere. oportune etiam desideranti uiatori autumnalis temporis\ncongruit cum caritate temperies, si eam tamen praeteritae\naestatis feruor accendat, non aduenientis hiemis algor extinguat\nXI. ITEM EPISTULA DOMNI RURICII. Relectis litteris meis fortasse miraberis, quod uenerationi\ntuae fratri scripserim, cum hoc nec aetati nostrae conueniat\nnec honori, quia, sicut me maior es natu, ita minor es gradu.\net ideo, si ad tuam deo propitio longaeuitatem aut ad nostram\nrespexissemus administrationem, aut patri scribere debueramus\n\n\n\n\n\n\naut filio. sed quia et sanctus Iohannes apostolus in epistola\nsua unis eisdemque et patribus et iuuenibus scribit et pueris\ndicens: scribo uobis, patres, quia cognouistis eum, qui\nab initio est. scribo uobis, iuuenes, quia uicistis malignum.\nscribo uobis, pueri, quia cognouistis patrem,\nqua discretione uerborum non aetatem exterioris hominis, sed\nqualitatem interioris adsignat, in quantum enim in dei cognitione\nac dilectione proficimus, patres sine dubio nuncupamur,\nin quantum uero contra aduersarium, qui tamquam leo circuit\nquaerens, quem deuoret, uiriliter dimicamus, iuuenes\nesse cognoscimur, in quantum uero socordiae desidiaeque committimur\net ad incedendam mandatorum uiam fidei infirmitate\ndeficimus atque ad contuenda ac peragenda praecepta diuina\na saecularium actuum intentione quasi e somno segniores adsurgimus,\nrectissime puerorum leuitate censemur.\n\n\nUnde et apostolus Paulus ita commonet neglegentem: surge,\nqui dormis, et exsurge a mortuis et continges Christum\nsiue inluminabit te Christus. nam et dominus in euangelio,\ncum ei a circumstantibus diceretur: ecce mater tua\net fratres tui quaerunt te olentes uidere te, ita respondit:\nquae est mater mea aut qui sunt fratres mei?\net ostendens apostolos sequentes se: nonne, qui faciunt\nuoluntatem patris mei? mater enim Christi dici possumus,\nquando Christum corde gestamus. nam et sancta Maria, quae\net uirgo concepit, uirgo peperit, uirgo permansit, dominum\nnostrum non conplexu uirili, sed fide maritante concepit. fratres\nuero ipsius efficimur, quando ita uitam nostram omni uirtutum\ngenere disponimus, fulcimus, ornamus, ut heredes dei esse\npossimus et coheredes Christi. cui enim dubium, quod, si\n\n\n\n\n\n\n\n\nheredes dei patris efficimur, rectissime et fratres Christi dici ipso\nadoptante poterimus, qui nos plasmauit ut suos, redemit ut\nalienos, elegit ut seruos, adsciuit ut filios? plasmat enim nos\npotestate, redimit passione, (eligit in) praescientia, adsciscit\ngratia. nos tamen filii per adoptionem, ille solus filius per\nnaturam, qui, ut nos ad eandem, a qua excideramus, beatitudinem\nreuocaret, cum penitus non desierit esse, quod erat,\nuoluit tamen esse, quod non erat, ut uerbum caro fieret et,\ndum creator in creaturae humilitate descendit, ad creatoris\nsublimitatem creatura conscenderet.\n\n\nQuo fit, ut humanitati diuina communicent et diuinitati humana\nparticipent secundum illud apostoli: qui cum in forma dei\nesset, non rapinam arbitratus est esse se aequalem\ndeo, sed se ipsum exinaniuit formam serui accipiens,\nin similitudinem hominum factus et habitu repertus\nut homo. humiliauit se ipsum factus oboediens\nusque ad mortem, mortem autem crucis. propter quod\ndeus illum exaltauit et donauit illi nomen, quod est\nsuper omne nomen, ut in nomine Iesu omne genu flectatur\ncaelestium, terrestrium et infernorum et omnis\nlingua confiteatur, quoniam dominus Iesus Christus\nin gloria est dei patris. unde et ad Corinthios idem doctor\nscribens ait: itaque nos neminem nouimus secundum\ncarnem. etsi cognouimus enim Christum secundum\ncarnem, sed nunc iam non nouimus, quia cessante in\neo infirmitate corporea totus creditur in uirtute diuina. et\nideo iuxta eum apostolum, quoniam omnes in Christo unum\nsumus, fratres rectissime nuncupamur, quia nos et unus uterus\nsacri fontis effudit et eadem ubera matris ecclesiae spiritu\nuiuificante lactarunt. simulque idcirco frater scripsi, quia et deo\n\n\n\n\n\n\npropitio a saeculi actibus ad aeternam beatitudinem te animam\nconuertisse cognoui et imitatorem illius euangelici negotiatoris\neffectum, qui uenditis omnibus suis conparauit pretiosissimum\nmargaritum, uel illius, qui reperto in agro thesauro distractis,\nquae habebat, uniuersis agrum ipsum laudabili cupiditate mercatus\nest non alienae possessionis inportunus inhiator, sed\npropriae facultatis prouidus distributor, caritatem utpote sincerrimam\nretinens corde perfecto, non ut parcius uenderet, sed\nut largius feneraret.\n\nSuper quo facto gaudeo et deo gratias ago, quod secundum\ndiuitias bonitatis suae atque uirtutis per inaestimabilem misericordiam\nsuam propemodum, ut ita dixerim, contra sententiam\nsuam uenire dignatur, quia, cum ipse dixerit difficile eos, qui\npecunias habent, regnum adipisci posse caelorum, ecce te et\nhis dignauit in saeculo et prouehere festinat in regno. sed\ntamen idem dominus continuo rigorem prioris huiuscemodi\nsententiae, quam apostoli uehementius formidabant, misericordiae\nsuae moderamine temperauit dicens, quod inpossibile\nesset in se hominibus per naturam, possibile deo in eis esse\nper gratiam. quod in te, cui operi ut totus atque inpendiis\npronus incumbas, pro affectu mutuae caritatis admoneo, et ita\nfabricae turris illius, quam dominus in euangelio construi praecepit,\nstrenuus aedificator insistas, ut aduersarii tui habeant\npotius de eius perfectione, quod doleant, quam de intermissione,\nquod rideant.\nXII. DOMINO SUBLIMI SEMPERQVE MAGNIFICO FRATRI PRAESIDIO RURICIUS EPISCOPUS. Plerique, dum me apud indiuiduam mihi sublimitatem uestram\nnon uitae merito, sed amicitiarum priuilegio multum posse\n\n\n\n\n\n\nconfidunt, commendaticias a nobis, quibus uobis excusentur, inquirunt,\nquas eis pro officii nostri necessitate negare non possumus,\nnon praesumptionis audacia, sed ministerii disciplina,\ndum et illis praesentis uitae solacia et uobis prouidere desideramus\naeternae, ut et illi per patientiam uestram reseruentur\nad paenitentiam et uos per misericordiam perueniatis ad ueniam,\nsicut dicit scriptura: quia iudicium sine misericordia erit\nilli, qui non fecerit misericordiam, quia, qui dixit: dimittite\net dimittetur nobis, procul dubio, quem uiderit hic\nfacere, quod praecepit, in futuro restituet, quod promisit. nobis\nenim illius ueritas praesto est, si illi fides nostra non desit.\nunde manifestissime potestis aduertere absolutionem miserorum\nuestrorum esse indulgentiam peccatorum et hoc uestris conferendum\nprecibus, quod uos praestiteritis alienis iuxta ipsius\nin euangelio sententiam: quo iudicio iudicaueritis, indicabitur\nde uobis. ideoque pro Urso et Lupicino, qui ad\nme quasi nobis peculiarius, sicut superius dixi, caritatis iure\ndeuinctum pro criminum suorum intercessione uenerunt, precator\naccedo, ut primum deo, deinde nobis hoc, quod commiserunt,\ndonare digneris et infieri nec nos de eorum damnatione confundas,\nqui se absolutos esse, quando ad humilitatem meam\ndeducti sunt, crediderunt.\nXIII. ITEM ALIA. In salo saeculi istius aduersis ac diuersis tempestatibus flctuantem\nte ratem ad portum salutis tandem aliquando domino\ngubernante applicuisse congaudeo, in cuius fida ac tranquilla\nstatione conpositus aestus ipsius perfidi et iniqui et amari\n\n\n\n\n\n\nridebis deinceps, non timebis, de quibus, ut parum formidinis,\nita multum gaudii habere iam poteris, quod eos uel retro derelictos\nrespicis uel in celsiori specula constitutus despicis et\nte euasisse miraris. superest, ut clauo manum inserens astra\nsemper intentus aspicias et ita coeptae nauigationi uelum pandas,\nne te aut in altum uehementior flatus excutiat aut in uicina\nlitoribus saxa conlidat. neque etiam iuxta sententiam\ndomini saluatoris iam stiuam tenens retrorsum clamoribus\nSodomae conlabentis percitus forte respiciens Loth imiteris\nuxorem aut de Aegypto iam profectus et fluctus rubri maris\ndextra laeuaque pendentes tantum tibi ferentes auxilium et\npersequentibus te parantes exitium domino uiam tuam et praeparante\net inluminante transgressus et eremi arduum iter arripiens\nollas carnium recorderis aut caepas, quae in modum\ncorporalium uoluptatum ipsa sui qualitate corrupta noscuntur\net fetida nec usu grata nec odore suauia nec stabilitate mansura.\n\nQuicquid in hoc saeculo mulcet auditu, mollescit adtactu,\nlenocinatur aspectu, blanditur, ut capiat, famulatur, ut teneat,\ninlicit, ut occidat. nam quamcumque capere uolueris uoluptatem,\npermanet, quod puniat, praeterit, quod delectat, dulcedo fugitiua\npertransit, conscientia damnatura uel damnanda subsistit.\ninde etiam dicit Salomon: lingua meretricis mel stillat,\nin nouissimis autem diebus amariorem felle inuenies\neam, quod tamen nihilominus et ipse, cum praedixisset, incurrit.\net ideo uide, quod malum sit, frater carissime, quod,\ndum detestatur, admittitur, dum refugitur, uix uitatur. unde\net tu, sicut dicit scriptura, omni custodia serua cor tuum\net discute conscientiam tuam, ne, unde exisse uideris aspectu,\n\n\n\n\n\n\nhaereas affectu, sed dicas potius domino cum propheta: adhaesit\nanima mea post te, me autem suscepit dextera\ntua, uel illud etiam: mihi autem adhaerere deo bonum\nest, ponere in deo spem meam, ut, quanto labore quantaque\ninstantia militasti saeculo, seruias deo dicente apostolo\nuel monente: humanum dico propter infirmitatem carnis\nuestrae. sicut enim exhibuistis membra uestra seruire\ninmunditiae et iniquitati, ita nunc exhibete membra\nuestra seruire iustitiae in sanctificationem. cum enim\nserui essetis peccati, liberi eratis iustitiae. quem ergo\nfructum habuistis tunc, in quibus nunc erubescitis?\nnam finis illorum mors est. nunc uero liberati a peccato,\nserui autem facti deo habetis fructum uestrum\nin s sanctificationem, finem uero uitam aeternam.\n\nPaenitentia ita, frater carissime, non nomine est suscipienda,\nsed opere, non ore tantummodo agenda, sed corde. uerum est,\nquod, sicut utroque, hoc est interiore homine et exteriore delinquimus,\nita et utroque paenitere debemus, ut, sicut dicit\nidem apostolus: corde creditur ad iustitiam, ore autem\nconfessio fit in salutem, ita gemitus cor nostrum conscientia\nconpungente concipiat, ut eos os nostrum per confessionem\nconfusionis effundat. quinquagesimus uero psalmus,\nqui paenitudini datur pariter et remissioni, die noctuque cum\nrugitu fletuque cantetur, ut uere et salubriter dici possit: rugiebam\na gemitu cordis mei, et: iniquitates meas ego\nagnosco et delictum meum contra me est semper, uel\nillud etiam: quoniam iniquitatem meam ego pronuntio\net cogitabo pro peccato meo. hic enim ante nos peccata\nnostra esse debent, ut in aeternum contra nos esse non possint,\nquia ita legitur in prophetis: dic tu prior iniquitates tuas,\nut iustificeris. a quo priores dicturi sumus iniquitates\n\n\n\n\n\n\nnostras coram domino uel prolaturi, nisi diabolo utique, qui delictorum\net incentor est et delator? ipse enim, ut peccemus,\ninstigat, ipse, cum peccauerimus, accusat, et ideo in confessione\ncriminum a nobis praeueniatur in saeculo, ut contra nos non\nhabeat, quod proferat in futuro.\nXIIII. BEATISSIMIS ET IN CHRISTO UENERABILIBUS FRATRIBUS FOEDAMIO ET UILICO PRESBVTBRIS RURICIUS EPISCOPUS. Quamlibet litteras fraternitatis uestrae per subdiaconem Contemtum\nnon perciperem, tamen has ego ac per ipsum ad uos\naffectu instigante direxi, ut et desiderio satisfacerem et scribendi\naditum prius, prior utpote, patefacerem, ne in posterum\nlocus relinqueretur excusationi et res uoluntatis, diffidentiae et\nuerecundiae esse diceretur. salutem itaque in Christo domino\nplurimam dico beatitudini uestrae et spero, ut me, sicut decet\necclesiasticos uiros, non labiis, sed corde diligatis et de me\ncaritate, sincera malo quam pristina, dicere praesumatis, quia,\nsi illa fuisset uera, permanserat et, si fuisset mutua, mutata\nnon fuerat. a cuius tamen fuerit parte mutata, et conscientiae\nnostrae nouerint et conscientiarum cognitor sine adsertore cognoscit,\nquem ego testem adhibeo professioni meae nec de\ninitio simultatis me esse culpabilem nec in corde meo de\n(uobis), quicquid actum est dictumue, resedisse, quia scio nobis\nab aeterno et uero iudice dictum, quod, nisi ex corde dimiserimus\nfratribus, nobis dimitti non debeat. habetis itaque sponsionem\nmeam, reddite mihi fidem uestram, quia in epistula\nmea procul dubio uinculum, quod elegeritis, habebitis, aut\n\n\n\n\n\n\ncaritatis, quod salubriter constringat et custodiat, aut perfidiae,\nquod culpabiliter innectat et perdat. nec mihi aliquid de iudicio\nprioris temporis inputetis, quia definitionis meae est in\namicitiis seruare concordiam et in iudiciis tenere censuram.\nillud etiam peculiarius gaudeo, quod uos in integram domni\net fratris mei familiaritatem redisse cognoui. superest, ut, quod\nillius in bono tribuit gratia, uestra in domino custodiat insequella.\nXV. DOMINAE UENERABILI ET IN CHRISTO DOMINO MAQVIFICANDAE FILIAE CERAUNIAE RURICIUS EPISCOPUS. Ut pictorem uobis antea non transmitterem, haec res fecit,\nquia aduentu noui iudicis te occupatam esse credidi atque ita\ndeterritam, ut de his rebus cogitare non posses. sed quia deo\npropitio uos et litteris et relatione uestrorum ex sententia agere\nac ualere cognoui, salutatione praelata pictorem, quamlibet hic\nesset occupatus, cum discipulo destinaui, quia malui meae detrahere\nnecessitati, unde uestrae satisfacerem petitioni. sed\nquia et propositum uestrum et nostrum poscit officium, his\nuenerationem uestram paucis monere praesumpsi, ut ex opere\nillius ad agendam paenitentiam et noua noui hominis uestimenta\nsumenda capias exemplum, quo facilius in te Adam uetustus\nintereat et uiuificator exsurgat.\n\nQuem ad modum ille parietes uariis colorum fucis multimoda\narte depingit, ita uos animam uestram, quae est templum dei,\ndiuersis uirtutum generibus excolatis, ut uere de spiritali domo\nuestra spiritaliter dicere cum propheta possitis: domine, dilexi\ndecorem domus tuae et locum habitationis gloriae\n\n\n\n\n\n\ntuae, quia secundum ipsius domini nostri sententiam non in\nmanu factis habitat deus nec in tabernaculis uiri beneplacitum\nei, sed beneplacitum est ei super timentes\nse et in eo, qui sperat in misericordiam. et ipse iterum\nnos per prophetam docere dignatur: caelum mihi thronus\nest, terra autem scabellum pedum meorum. quam\nmihi sedem aedificabitis aut quis erit locus requietionis\nmeae, nonne haec omnia fecit manus mea? aut\nsuper quem alium respiciam, nisi super humilem et\nquietum et trementem sermones meos? et ipse in euangelio\ndominus clamat: uenite ad me omnes, qui laboratis\net onerati estis, et ego reficiam uos et reliqua, quae secuntur.\net ideo, in Christo domino carissima soror ac filia,\npristinae conuersationis ambitione deposita humilitatem debes\ncordis induere, misericordiam indigentibus fenerare, castitatem\nnon solum corporis, sed animae procurare, quod adiuuante domino\nut adquirere ualeas pariter et custodire, ieiunandum est\nsaepius et semper orandum, quia Adam paradisi et custos delegabatur\net colonus, scilicet ut haberet operandi materiam\nlibertas arbitrii et, quod orationum obtinuisset industria, parcitatis\nabstinentia custodiret. sed quoniam neglexit sibi seruare\nieiunium, per concupiscentiam uetitam amisit et uitam et\ninmortalitatem.\n\nSub Hierobabel muros Hierusalem reuersi ad captiuitatem\nreparabant, cum eis esset contra alienigenas pro eorundem\nmurorum restauratione certamen, operabantur dextra et sinistra\npugnabant, scilicet scutum fidei laeua contra aduersarios praetendentes\net dextra bonorum operum tamquam lapidum conpositorum\nmoenia construentes. sed et ipsi uiri, qui aedificabant\ncum prophetis suis, super lumbos cincti operabantur, quod et\n\n\n\n\n\n\ndominus in euangelio obseruare nos praecepit dicens: sint\nlumbi uestri praecincti et lucernae uestrae ardentes.\npraecinctus est lumbis, cuius caro castitati militat et non libidini,\net mens illius tamquam ardens lucerna praefulget, quam\npraeceptis suis Christus accendit. quia haec omnia secundum\napostolum in figura nostri facta sunt, scire nos conuenit,\nquod, quamdiu saeculi actibus fuimus occupati, tamquam Babyloniis\net regi eorum captiui a Iudaea producti in hostium\nregiones seruiuimus, unde per paenitentiam ad patriam, hoc\nest ad caelestem Hierusalem, matrem omnium fidelium, reuertentes\ndebemus omni uirtutum genere reparare conlapsa,\nsarcire discissa, delere praeterita, cauere praesentia, parare\nuentura, ut per benignitatem domini a pristina peccatorum\ncaptiuitate distracti non Babyloniorum regi, sed regi caelorum\nChristo in Hierusalem, quaeque congregatione sanctorum aedificatur\nciuitas, seruiamus. et idcirco faciem nostram debemus\nmagis lacrimis rigare, quam lauacris, ut dicere cum propheta\npossimus: quia cinerem sicut panem manducabam et\npotum meum cum fletu miscebam.\n\nDebemus corpus nostrum indefessis uigiliis et continuis edomare\nieiuniis, ut uerum exercentes inter animam carnemque\niudicium non caro dominetur spiritui, sed spiritui caro uicta\ndeseruiat. cuius rei exemplum nobis dominus, dum per angelum\nad Agar Sarrae ancillam loquitur, dedit, quae dominam\nsuam deserere maluerat, quam audire dicens ei: reuertere et\nesto subdita dominae tuae, ut his laboribus omnibus et\nbonis operibus dedita possis esse et conuersatione perfecta et\nconfessione deuota et in regno patris tui illius, de quo dominus\nin euangelio dicit: nolite uobis uocare patrem super\n\n\n\n\n\n\nterram, unus enim est pater uester, secundum nomen\ntuum in illa beatorum turba uera splendere Ceraunia et uocabuli\ntui auctor existere, (de) quo splendore operum dominus\ndicit: sic luceat lux uestra coram hominibus, ut uideant\nopera uestra bona et magnificent non uos, sed patrem\nuestrum, qui in caelis est. cuius est et ut detur, et omne,\nquod datur, quia iuxta apostolum omne datum bonum a\nsursum de patre luminum descendit, a quo et uoluntas\ntribuitur et praestatur effectus.\n\nQuia paenitentia non nomine tantum obtinenda, sed actu\nest exsequenda, paenitentia non est nomen otiosum, quae ex\nqualitate operis possidet laboriosa uocabulum. non enim potest\npaenitens dici, qui paenitenda committit, sed ille, qui praeterita\npeccata uel maculas humilitate cordis, subiectione corporis,\nbonorum operum sedulitate, adsiduitate orationum, continuatione\ngemituum, pectoris contusione, lacrimarum profusione detergit,\nut possit dicere cum propheta: ne memineris iniquitates\nnostras antiquas, utique non cotidianas, et illud: laboraui\nin gemitu meo, lauabo per singulas noctes lectum\nmeum, lacrimis meis stratum meum rigabo, et iterum:\nrugiebam a gemitu cordis mei, et iterum: quoniam\niniquitates meas ego pronuntio et cogitabo pro peccato\nmeo. sint ideo hic crimina nostra ante nos, ut contra\nnos in die iudicii esse non possint et illud etiam hic positi cum\nfiducia dicere mereamur: delictum meum ego cognosco et\niniustitias meas non operui. dixi: pronuntiabo aduersus\nme et iniustitias meas domino et tu remisisti impietatem\ncordis mei. certum est, quod, in quantum tibi de\npriori conuersatione displicueris, in tantum domino placebis\n\n\n\n\n\n\net, in quantum tibi placueris, illi sine dubio displicebis, qui\ndicit: quoniam dissipat ossa hominum sibi placentium.\n\nEt ideo tamquam seuerissimi censores culpas nostras in nos\nipsi districtius uindicemus, ipsi nobis per diuersos corporis\ncruciatus quodam modo tortores existamus et iudices, ut in illo\niustae examinationis tempore non habeat in nos regis sententia,\nquod damnet, quos iam hic castigatioris uitae disciplina correxerit,\nquia iustus et misericors iudex bis non iudicat in id\nipsum, hoc est ei se exhibebit mitem, quem inuenerit hic esse\nprae peccatorum satisfactione crudelem, illi benignum, quem\nin hac uita sibi recognouerit fuisse districtum, secundum illud\neuangelicum: qui perdiderit animam propter me, inueniet\neam, uel illud: beati, qui nunc lugetis, quia ridebitis.\nbreue est enim omne, quod in hoc mundo agitur,\nsine bonum siue malum, sicut experimentis, ut dominus aut\npermisit aut uoluit, iam probasti. et idcirco ad sustinendas\npro dei amore pressuras constantes esse debemus, quia, si ad\nuesperum demorabitur fletus, et ad matutinum laetitia subsequetur.\nitaque nunc seramus in lacrimis, quod tunc metamus\nin gaudiis.\n\n\nHaec pauca ad confortandam fidem uestram pro exhortationis\nsolatio dicta sufficiant, quae licet ipse non faciam, tamen, ut\net uos agatis, exhortor. scio enim exhortationi positam esse\nmercedem, quia legimus: flete cum flentibus, et ne forte\ntu in iudicio diceres: quaesiui, qui simul mecum contristaretur,\net non fuit et consolantes me et non inueni.\nperfectiora uero atque maiora in scripturis diuinis, unde ista\n\n\n\n\n\n\ndecerpta sunt, instrumenta perquire, si uis aut coepta perficere\naut ad pollicita peruenire. dabit tibi taliter quaerenti dominus\nscientiam pariter et uirtutem, ut et lecta intellegas et intellecta\ncustodias. nam pater orphanorum et arbiter uiduarum, cum\nte de se tantum sperare conspexerit, et pupillis tuis tribuet\npaterna pietate praesidium et te remuneratione iudicis perducet\nad praemium.\nXVI. DOMINO SANCTO ET APOSTOLICO AC MIHI PRAE CETERIS IN CHRISTO DOMINO CULTU AFFECTUQVE PECULIARIUS EXCOLENDO PATRONO ET PAPAE AEONIO EPISCOPO RURICIUS EPISCOPUS. Ante paucum tempus litteras uestrae sanctitatis accepi,\nquibus etiam de inofficiositate tanti habuistis adfectuosius commonere\ndicentes: nihil caritate praestantius. quod ego ualde\nuerum esse confirmo et secundum apostolum illam caritatem\ndico esse perfectam et sublimem, quae de corde puro et\nconscientia bona et fide non ficta procedit, quae iuxta\neundem apostolum patiens est, benigna est, quae non\ninflatur, non aemulatur, non quaerit, quae sua sunt,\nnon \\'gaudet super iniquitate, congaudet autem ueritati,\nomnia credit, omnia sperat, et inde est, quod\nnumquam cadet. patiens est, quia contra temptationes saeculi\nuel procellas in deum defixa perstat immobilis. benigna\nest, quia proximorum profectibus delectatur. non inflatur, quia\nnon superbit humili. non aemulatur, quia inuidere nescit\naequali. non quaerit, quae sua sunt, dum iuxta domini sententiam\nsibi etiam minimos anteponit et aliorum commoda suis\nmereatur incommodis. non gaudet super iniquitate, quia laetari\nnisi fratrum prosperitate non nouit. congaudet autem ueritati,\nquia amicum sincera, non fucata dilectione ueneratur nec falsa\n\n\n\n\n\n\nadulatione subsannat, sed uero honore concelebrat. omnia credit,\nquia in mandatis diuinis promissisque confidit, et ideo omnia\nsperat, quia pro minimis magna, pro caducis perpetua, pro\ntemporalibus aeterna sibi retribuenda non ambigit. numquam\ncadit, quia humilitas habere non potest casum, cum habeat\nsemper ascensum, et, cum iugiter excelsa meditetur, habitare\ntamen in sublimibus non praesumit. cum conuersatio eius\nhabeatur in caelis, ipsa tamen uidetur adhaerere terrenis excelsa\nopere, mente deiecta habens, unde glorietur in domino\nnec tamen extollatur in saeculo.\n\n\nHaec, quia iussisti, scribere non pro eruditione nostra, sed\npro uestra dignatione praesumpsi. uestrum uero est nos edocere\nuerbis et ad hanc eandem caritatem prouocare semper\nexemplis, quia dilectio, quae ante cognitionem mutua inter\nabsentes epistulario inchoata sermone semper et fota est, debeat\naugeri corporali uisione, non minui, et crescere intuitu, quae\ncoepit affatu.\nXVII. DOMINO SUBLIMI SEMPERQVE MAGNIFICO FRATRI TAURENTIO RURICIUS EPISCOPUS. Exigit solliciti cordis affectus, ut inperitioris promatur affatus,\nnec erubescit rusticitatis obprobrium, dummodo impleat\ncaritatis imperium, sicut sanctus apostolus dicit: perfecta\ncaritas foras mittit timorem, quia longe melius est proximum\ndiligere sincere, quam praedicare perfecte, siquidem\nmulto plures inueniuntur in mundo eloquentiae lepore praediti,\nquam dilectionis uigore perfecti, quia, sicut, quod bonum est,\nrarum est, ita arduum, quod aeternum. procliuis namque iuxta\ndomini sententiam et trita uia est, quae praecipitat in\n\n\n\n\n\n\ngehennam, artior uero et difficilior, quae sublimat ad gloriam.\nquae (causa), nisi quia illa multi gradiuntur, hac pauci? et\nideo inminente iam praesentis aeui termino et senii die usquequaque\nuicino, sicut nos etiam docet caesaries detonsa uel conuenit,\nne in ueteribus annis iuuenalia facta meditemur atque\nin confecto corpore et corde decrepito adulescentiae regnet cupido,\nde qua iudicii tempore in illo tremendo aeternae dispensationis\nexamine, quando ille omnium mortalium testis et iudex non\nsolum merita ponderaturus et facta, uerum etiam uerba est\ndiscussurus et uota, iuxta pollicitationem suam aliis de aquae\nfrigidae praebitione daturus est praemium, aliis de otiosi uerbi\nleuitate supplicium, reos nos, etsi non de perpetrati facinoris\nuoluptate, saltim de concupiscentiae uoluntate constituat, quia,\nqui uiderit mulierem ad concupiscendum, iam moechatus\nest eam in corde suo.\n\n\nQuod et de rebus omnibus aliis similiter obseruare nos conuenit,\nut singulis appetentiae partibus inbecillis huius corporis\namputatis talibus membris sic debiles et tamen integri potius\nintroeamus in regnum, quam salui et tamen perditi in aeternum\nproiciamur incendium. his omnibus salubriter pertractatis\net rite perspectis, dum tribuuntur indutiae, declinemus a malo\net bonum incessanter operemur, obliuiscamur praeterita, contemnamus\npraesentia, futura cupiamus, obliuiscamur in factis,\nrecordemur in conscientiis, ut omne peccatum nobis moriatur\nin uita, uiuat in paenitentia, nunc seminemus in fletu, quod\npostmodum metamus in gaudio, quia tempus huius uitae\ntempus est operis, dies uero retributionis tempus est messis,\nquando sine dubio hoc unicuique apparebit in germine, quod\n\n\n\n\n\n\n\n\n\n\nnunc spargit in semine, sicut ait quidam sanctorum: respondebit\nmihi cras iustitia mea, cras utique diem resurrectionis\nappellans.\n\nHaec nos, fratres optimi, non pontificali auctoritate, sed fraterna\npietate fidenter scribere unanimitati uestrae caritate\ndictante praesumpsimus, quibus uobis uel circa uos non dictatoris\ningenium, sed germani probaremus affectum. salutem\nitaque dicens rogo, sicut promittere dignati estis, librum nobis\nsancti Augustini de ciuitate dei per portitorem harum sine dilatione\nmittatis, cuius dum nos lectione aedificatis in terris,\nuobis eiusdem ciuitatis habitacula praeparetis in caelis, ad\nquam tamen aliter peruenire non possumus, nisi caritatis gradibus\nconscendamus, quia ipsa est eminentior uia, quae nos\net in hac positos sociat deo et deposita perducit ad deum, de\nqua etiam propheta testatur: ambulabant de uirtute in uirtutem,\nuidebitur deus deorum in Sion. quam ob rem hic\ncollyrio bonorum operum oculos cordis acuamus, ut illic deum\nuidere possimus, quia secundum euangelium beati mundo\ncorde, quoniam deum uidebunt. ac perinde oportet hic\ninterioris hominis praeparetur intuitus, ut illic non hebetentur\nobtutus.\nXVIII. DOMINO SANCTO AC BEATISSIMO ET MIHI PECULIARI CULTU AFFECTUQVE SPECIALITER EXCOLENDO PAPAE SEDATO EPISCOPO RURICIUS EPISCOPUS. Culpatis me saepius et crebrius inputatis, quod indiuiduae\nmihi in Christo domino beatitudini uestrae hucusque non scripserim.\nutinam sic esset facultas faciendi, sicut est scribendi\n\n\n\n\n\n\nuoluntas, ut caritas, quae corde concipitur, ore promeretur.\nsed, ubi deest effatus, siletur affectus et intra latebras pectoris\ncontenta est sui conscientia se non esse in dilectione culpabilem,\netsi in officiorum redhibitione se non cernit aequalem, quia\nconfidit, quod, sicut ipsa amorem fratris in se sui coniectione\npersentit, ita et diligens frater eum similiter possit ex sua dilectione\ncognoscere, quia nulla re melius aliorum cordium\nsecreta quam arcanorum nostrorum contemplatione metimur.\ntantum enim nos ab alio diligi credimus, quanta eum nos caritate\ndiligimus.\n\n\nParui itaque petitioni uestrae, parui iussioni, ut qualibuscumque\nsermonibus contexta uobis scripta transmitterem, quae\nuos, si nos simpliciter, ut confido, diligitis, aut confestim delebitis,\nne, quod uobis cordi est, aliis incipiat esse despectui,\nquia non aequali iudicio amor audit et odium, aut certe uobis\ntantum relegenda seruabitis, ut, quoties in uobis uidendi nos\ncaritatis ignis exarsit, desiderium uestrum eorum conloquio\ntemperetis. quin etiam, ut amoris nostri circa uos sinceritatem\nplenius nosceretis, (auribus uestris) iniuriam inferre praesumpsimus,\nquia certi sumus, quod non tam diserta cupiunt audire\nquam fortia, non tantum uoluptuosa quam uera. quapropter\ncredimus, quod pietati uestrae nec longitudo paginae nostrae\nadferat satietatem nec rusticus sermo fastidium, scientes, quod,\nquanto nos amplius ruminaueritis, tanto esuriatis ardentius.\nXVIIII. SANCTO RURICIUS CLIENS PATRONOsedato monitis parens paternisGrates concinit et refert salutem. Quem blandis precibus rogat timendo,Ne fors displiceat leuis camenaTanti iudicio minor magistri. Hoc tu luminibus libens recurre,Hoc sanctis manibus frequens reuolue,Hoc tu dum relegis, mei memento. Me semper recolat canatque linguaEt mens me teneat, sopor retentet,Me semper recinat tuum labellum. Hos tu uisceribus piis reconde, Hos tecto residens uiamque carpens, Hos inter calices toro recumbensEt parcas epulas cibosque dulces,Antro pectoris et medulla cordisInclusos recita canente mente. Sic nos et mutuos uidere uultusEt uiuis tribuat referre uerbis,Quae nunc intima pectoris fatigant,Largitor deus omnium bonorumChristus cum patre sempiterno regnansSancto spiritui dignantes hymnos.\nXX. DOMINO INDIUIDUO SEMPERQVE MAGNIFICO FILIO RUSTICO RURICIUS EPISCOPUS. Inquietudinem mihi ab aliis et uobis a me facit amicitia\ncommunis, quia, qui me apud uos, non dico multum, sed omnia\nposse confidunt, ad ecclesiolam nostram pro sua securitate confugiunt.\nquorum ego non possum non et condolere gemitibus\net precibus oboedire, ut pro ipsorum quidem reatu, sed et pro\nuestro pariter profectu potestati uestrae adtentius supplicem.\nnec mireris, quod dixi illorum reatum ad uestrum pertinere\nprofectum, siquidem illorum indulgentia uestra fit uenia, sicut\n\n\n\n\net inopum indigentia largientum esse noscitur copia. hoc\nenim nobis retribuetur in iudicio, quod praestiterimus in saeculo\ndicente ipso domino: dimittite et dimittetur uobis,\ndate et dabitur uobis, et iterum: si dimiseritis hominibus,\net pater uester dimittet uobis peccata uestra.\n\n\nUnde euidenter agnoscimus deum nostrum sententiam suam\nin nostra posuisse censura, qui precum nostrarum misericors\net iustus auditor potestati suae de nostra lenitate praescripsit,\nut in eos quodam modo non haberet ius seueritatis, quos hic\nauidos non perspexerit ultionis, quia, quod ipse est, hoc et nos\nesse desiderat. misericors est, misericordes quaerit dicens:\nestote perfecti, sicut et pater uester perfectus est.\ncotidie ueniam peccantibus et supplicantibus tribuit, ideo et indulgentiam\na peccatoribus poscit. unde et oratione dominica\nipsius dicimus doctrina: dimitte nobis debita nostra, sicut\net nos dimittimus debitoribus nostris. \\'quibus uerbis\ndurissimis nos uinculis inligamus, nisi, quod pollicemur, implemus,\nquia et per prophetam sic dicit: homo homini tenet\niram et a domino quaerit medellam. quapropter pro Baxone,\nqui ad ecclesiam Userca confugit, intercessor accedo\nsperans, ut primum pro dei timore, deinde pro nostra intercessione\nipsi parcere digneris, cuius absolutione et in nobis\ntollere confusionem et nobis potestis conparare mercedem.\nXXI. RURICIUS EPISCOPUS CAPILLUTO FILIO SALUTEM. Ingrata mihi est frequentior aegritudo uestra, quae mihi\netiam uidetur commonitio esse diuina, qua mauult dominus\n\n\n\n\n\n\nnoster pro sua pietate largissima peccatores castigare quam\nperdere, ut, quos annorum suorum aetas longaeua non conuicit,\nuel conuincat infirmitas, ut deponant saeculi byrrum et sumant\necclesiae uestimentum, quod est cilicium, contritionis indicium,\nquia cor contritum et humiliatum deus non spernit.\nille enim uadit ad caelum, qui se conlidit ad solum, quia, qui\nse exaltat, humiliabitur et, qui se humiliat, exaltabitur.\nunde et dicit paenitens ille perfectus: adhaesit pauimento\nanima mea, domine, uiuifica me secundum uerbum\ntuum: quid est secundum uerbum tuum, nisi secundum promissionem\ntuam? quod, qui coram te peccata sua deflerit conpunctus\nin mundo, tu eum perduces in regno, ubi possit deinceps\ncantare securus: audiuit dominus et misertus est\nmihi. dominus factus est adiutor meus. conuertisti\nplanctum meum in gaudium mihi, conscidisti saccum\nmeum et praecinxisti me laetitia. unde suadeo pietati\nuestrae, ut, quod cogitastis, celerius deo adiuuante faciatis, quia\nmors non tardat ipso domino dicente: ne tarderis conuerti\nad deum nec differas de die in diem. subito enim\nueniet ira eius et in tempore uindictae disperdet te.\nideoque, dum tempus habemus, conuertamur ad dominum, ut\nnon cum hoc mundo damnemur, quia sine dubio illi misericors\ndeus suum praestat auxilium, quem circa praecepta sua cernit\nadtentum.\nXXII. RURICIUS EPISCOPUS EUFRASIO EPISCOPO. Gratias ago sincerissimae in Christo domino germanitati\nuestrae, quod perlato taedio ad uos nostro confestim nos litteris\nuestris uisitare tanti habuistis, qui, dum infirmitatis nostrae\n\n\n\n\n\n\nsollicitudinem geritis, sanitatem uestri pectoris adprobatis, quia,\nsicut ipsi melius nostis, finis praecepti est caritas de\ncorde puro et conscientia bona et fide non ficta, et,\nqui uisitat infirmum, in dilectione firmatur. unde peculiarius\nspero, ut, quem requiritis affatibus, orationibus adiuuetis. redeuntibus\nitaque gerulis litterarum reddo mutuum sospitationis\nofficium et, sicut ad uos rumor peruenit, sufficienter me secundum\nmiserationem diuinam, non secundum merita mea tribulatum\nesse significo, quia ipse, qui cibat lacrimis inminente\nmensura, castigationi iuxta pietatem suam pro inbecillitate\nnostra modum statuit, ne infirmitas nostra in manus suae correptione\ndefecerit. ideoque propitia miseratione sua iam commodiorem\nesse me nuntio. consolationem uobis uestri maeroris\npagina deferente transmittens, ut, qui estis laboribus\nnostris pro caritate conpatientes, sitis laetitiae in dei nomine\nde recepta incolumitate participes, ipsius lectione dispono. ora\npro me.\nXXIII. DOMINO DEUINCTISSIMO SEMPERQVE MAGNIFICO UERO RURICIUS EPISCOPUS. Relectis litteris pietatis uestrae gratias deo egi, quod uos\nprius reualuisse quam infirmatos esse earum relatione cognoui.\nquod uobis tam frequenter accidere propitio potius deo quam\noffenso confido, quia, quem diligit dominus, corripit,\ncastigat autem omnem filium, quem recipit. in diuina\nitaque uos disciplina susceptos sedula admonitio et mitis ostendit,\nquia paterna clementia mauult per multimoda incommoda\nneglegentem corrigere filium, quam punire peccantem,\n\n\n\n\n\n\nmauult nutantem ac dubium ad seruitium suum habenis piae\nmoderationis adtrahere, (quam) errabundum et per saeculi praecipitia\nlapsantem acriore uerbere cohercere.\n\nIpse est enim indulgentissimus pater familias, qui animam\nsuam ponit pro ouibus suis. ipse est bonus pastor, qui ouem\nperditam ad caulas dominicas mauult propriis humeris reportare\nsollicitus, quam stimulis urgentibus reuocare destrictus.\nipse est pater pius, qui male prodigo filio et praeceptae substantiae\ndecoctori ad se uel sero redeunti non solum crimina\nanteriora non inputat, uerum etiam praemia amissa multiplicat,\ndum ulnis fouet, osculis permulcet, muneribus ditat, doctrina\nconfirmat non tantum ad eius indignatus abscessum, quantum\nlaetatus ad reditum. ipse enim omnium horum nominum in\nse effectus affectusque suscepit, ut, sicut dicit apostolus, multifarie\nmultisque modis nos erudiret uerbis, instrueret disciplinis,\nprouocaret beneficiis, informaret exemplis, reconciliaret prece,\nredimeret passione, uiuificaret morte, inmortalitate donaret,\niustificaret resurrectione, ascensione portaret et reconciliatos\nper sanguinem suum in eam, a qua excideramus, patris gratiam\nreformaret. ipse enim est apud patrem propitiatio nostra sine\ncessatione suggerens pietati suae: pater, non solum pro his\nrogo, sed pro his, qui credituri sunt in me per uerbum\nillorum. pater, uolo, ut, ubi ego sum, et ipsi sint\nmecum. pater, ignosce illis, nesciunt enim, quid faciunt.\nipse nobis cotidie per apostolum suum clamat: nolite\ndiligere mundum neque ea, quae in mundo sunt.\nqui enim diligit mundum, non est caritas patris in eo,\nquia omne, quod in mundo est, concupiscentia carnis\net concupiscentia oculorum et superbia uitae humanae,\n\n\n\n\n\n\nquae non est de patre, sed de mundo est. et mundus\ntransit et concupiscentia eius, qui autem fecerit uoluntatem\ndei, manet in aeternum, sicut et deus manet\nin aeternum.\n\nIpse in euangelio blanditiis inuitat, muneribus prouocat, adhortatione\nsollicitat dicens: uenite ad me omnes, qui laboratis\net onerati estis et reliqua, ut quasi iugo salutaribus\nsubdentes colla praeceptis salutari suo [humilitatis et miseriae]\ncurrui subiungamus et ideo auderemus reuocantem sequi, audire\nclamantem, blandientem modo non spernere, ne sentiamus\npostmodum iudicantem. quo iudicio, sicut ipse in euangelio\npraemonere et docere dignatus est, cum in maiestatis suae\nsede consederit, quando non solum merita ponderaturus et\nfacta, uerum etiam uerba est discussurus et outa, quem hic\nnunc uiderit salutaria sua praecepta neglegere et admonitiones\nsuas saluberrimas superba mente contemnere, non solum cum\nstultis a ianua regni caelestis excludet, uerum etiam partem\nipsius cum infidelibus deputabit, ut, cum quibus habet in saeculo\nsocietatem, cum hisdem in aeternum habeat portionem.\nXXIIII. FILIO CONSTANTIO RURICIUS EPISCOPUS. Quamlibet Baccho, symphoniis et diuersis musicis nec non\netiam et puellarum choris te deditum esse cognouerim, tamen,\nquia bonum est ab his, dum perualde feruet adulescentia,\n\n\n\n\n\n\naliquoties respirare et magis domino uacare, quam Libero, parentibus\nquoque operam dare, quam cantibus, moneo, ut crastino,\nquod erit quarta feria, Briuae, temporius tamen, quod te\nfacturum minime credo, mihi ieiunus occurras.\nXXV. EIUSDEM ALIA. Aliud mihi deo teste promiseras, quod ipsum deberes colere,\nnon Ianum, cuius criminis etiam me uis esse consortem, ut\nego ad hunc errorem colendum delicias subministrem et oleum\nincendio superfundam. quod neutro nostrum noueris expedire.\nsed dicis fortasse: pollicitus es. quo ore a me promissa perquires,\ncum tu sacramenta uiolaueris? unde dabis ueniam\nmeae promissioni, quamdiu te huic seruire cognouero passioni,\nne confirmare uideamur factum, cuius reprehendimus pactum,\net simus scandalo, cui esse debemus exemplo.\nXXVI. RURICIUS APOLLINARI SUO SALUTEM. Quia nostri curam semper gerere pro mutua caritate dignamini,\nindico sollicitae pietati et piae sollicitudini uestrae, nos\nnon paruum quidem, sed deo propitio uoluptuosum a nobis reuersum\nsumpsisse negotium, quod nobis plurimum prodesse\nposset, si aut intentionem intellectus aut intellectum sequeretur\ningenium. sine causa enim solis ortum caecus expectat. ille\nquidem uidentibus semper exoritur, non cernentibus uero iubar\nipsius quasi nubibus semper operitur. Sollium enim nostrum\ndomnum patremque communem, quem transcribendum sublimitati\nuestrae dedisse me dixeram, legendum recepi. cuius\nlectio, sicut mihi antiquum restaurat affectum, ita prae obscuritate\ndictorum non accendit ingenium, quamlibet ipsum post\n\n\n\n\ntam longi temporis spatium caritatis igniculum scintillis suis\ninter obliuionis fauillas utcumque relucentem nonnumquam et\nsuspiriosis flatibus excitemus et interdum dulcibus nobis fletibus\ninrigemus, quo tamen ille imbre perfusus, quanto magis inficitur,\ntanto magis incenditur, quia per lacrimarum copiam\ndesideriorum atque affectuum crescit flamma, non deficit. hunc\nergo, si dominus piae definitioni uestrae tribuetur fautor, effectum\nuobis praesentibus percensere festino et effici discipulus\nde magistro, quia non me pudet etiam in hac aetate nec piget\ndiscipuli adripere industriam, dummodo affectatae artis consequar\ndisciplinam. prius enim quilibet debet discere quam\ndocere, quia praepropere doctoris usurpat supercilium, nisi\ndiscipuli susceperit ante famulatum. quid enim iustius, quam\nut ipse sis paterni interpres eloquii, qui uniuersa, quae ille\nconscripsit, non tam de codicis membrana, quam de cordis\npotes pagina proferre? cuius uos esse filios non solum generositate\nprosapiae, uerum etiam et eloquentiae flore et omni\nuirtutum genere conprobatis, quae bona uobis non tam doctrina\ncontulit, quam natura, quia riuus de fonte prorumpens, licet\nfluendo proficiat et plenitudinem currendo conquirat, auctori\ntamen, unde sumit uocabulum, debet et meritum. quem si\ndiuina clementia usque ad hoc tempus superesse uoluisset,\nsicut iam tum de uestra imitatione laetabatur, ita nunc de\nperfectione gauderet, cum spem ad rem cerneret peruenisse\nnec sibi inuideret aequalem, quem optauerat esse meliorem.\nXXVII. ITEM EIUSDEM ALIA. Quamlibet per diaconem Iustum non meruerim litteras benigni\npectoris et facundi oris accipere, quibus et erudiretur ingenium\net desiderium pasceretur, ego tamen, qui malo affectuosus\n\n\n\n\nrusticus, quam urbanus impius iudicari, scribendi oportunitatem\nmihi perire non passus sum, utpote qui mihi nolim, non\ndicam occasionem scribendi, sed nec uidendi uos unius saltim\nhorae spatium deperire. ideoque salue plurimum dico et rogo,\nut sine communi detrimento et utriusque conpendio nos semper\noportunitate porrecta litteris uestris inlustrare dignemini, quia,\nquod nobis in affectu inpenditis, non expenditis, quod tribuitis,\nnon amittitis et, quod nobis in charta transmittitis, uobiscum\ncorde retinetis.\nXXVIII. RURICIUS OMMATIO SUO SALUTEM. Sic (a) pietate uestra discessi, quod a nobis penitus non recessi.\nin eadem uos parte hominis interioris exhibui, in qua\nuobis remansi. scio, quia ibidem remansi, unde me nec insidiator\nantiquus potuit neque recens conciliator excludere. unde etiam\nsententia illius uos sapientissimi Salomonis admoneo: fili, ne\nderelinquas amicum antiquum, nouus enim non erit\nsimilis illi. uinum nouum amicus nouus, ueterascet\net cum suauitate bibes illud. et ideo nos ueterascamus\nin amicitiis et de die in diem affectibus innouemur. quodsi\namicus relinquendus non est, quanto magis pater, qui erudiit,\nqui nutriuit, qui adiuuante domino ad sacerdotium usque perduxit,\ncui fortasse etiam iuxta diuinam misericordiam lucis\nistius debetur usura.\n\nSed haec ego beatitudini tuae scribo non quasi aliquid inputans\naut exprobrans, sed ut filio carissimo, quem sine ullo\nnaeuo cupio in hoc mundo inpietatis incedere et purum atque\ninmaculatum in illo die iudicii coram deo et angelis eius ac\n\n\n\n\n\n\ncongregatione carnis totius apparere. saluto itaque unanimitatem\ntuam et rogo, ut pro me orare digneris simulque, cum\noportunum nobis fuerit, nos tanti habeatis uisitare. uale.\nXXVIIII. RURICIUS EUFRASIO SUO SALUTEM. Miror sanctitatem uestram post tantorum et talium uirorum\nindicia potius quam rescripta etiam inscitiae meae quaesisse\nsententiam. quod uos magis pro necessitudine quam necessitate\nfecisse conicio, ne, cuius tanti habetis praecipuum in animo\ntenere cultum, uideremini in negotio praetermisisse consensum.\nunde gratias ago indiuiduae mihi in Christo germanitati uestrae,\nquod ita de nobis praesumere et iudicare dignamini, ut nihil\nhabeamus aut in caritatis simplicitate subdolum aut in ueritatis\npuritate fucatum. reddo itaque debitum unanimitatis officium\net de causa, qua mihi scribere dignati estis, idem me\nquod et fratres nostros sentire significo. sed, quid facto opus\nsit uel quid mihi potissimum fieri debere uideatur, per diaconem\nuestrum uerbo fideliter intimaui, quae longum fuit litteris\nindicari. ora pro me.\nXXX. RURICIUS HERACLIANO SUO SALUTEM. Qui se reum de officio esse cognoscit, prius supplicare debet,\nquam audeat salutare, quia, sicut inportune occurritur inputanti,\nita oportune remittitur confitenti. et ideo nos nostram in palam\nproducimus noxam, ut facilius peruenire possimus ad ueniam,\nquia non relinquitur locus inputationi, cum aditus patuerit deploranti\nsecundum illam sententiam: dic tu prior iniquitates tuas,\n\n\n\n\n\n\nut iustificeris. non enim praeualebit accusantis inuidia, ubi humilitas\npraecesserit subplicantis. quam ob rem nos, si iam excusando\ndiluimus culpam, ueniamus ad causam. salutem ergo\ntantam dicimus pietati uestrae, quantam potest affectus intellegere\net non potest sermo proferre, quantam sentire possumus\net non ualemus exponere, quantam potest interioris mens desiderio\ncalefacta concipere et non potest lingua exterioris adserere.\n\nUnde gratias agentes ipsius caritatis auctori, qui eam in\ncordibus nostris est dignatus inserere, oremus, ut praecipuum\nsuae largitatis munus in nobis custodire semper et iugiter dignetur\naugere, quia iuxta apostolum Paulum ipsa est eminentior\nuia, quae ducit ad uitam. quod superest, specialiter\nquaeso, ut communi patrono pro nobis cotidie supplicetis, quia,\nsicut legitis, multum ualet oratio iusti adsidua, et, sicut\nipse dominus noster in euangelio dicit de illo, qui tres panes\nab amico suo noctis tempore importune quidem, sed salubriter\n..., quod inprobitati praestitum fuerit insistentis, quod\nnegabatur amicitiis flagitantis. reliqua per portitorem uerbo\nmandaui, quae longum fuit litteris indicari, unde, sicut principium\nepistulae continet, rogo, ut pro tarditate ueniam dare\ndignemini. uale.\nXXXI. RURICIUS EPISCOPUS CAPILLUTO FILIO SALUTEM. Gratias ago pietati uestrae, quod me consolare de ciuitatis\nordinatione dignamini, cum uobis sufficere deo propitio satis\nabundeque possitis. et ideo, quia, qui uobis et fratribus uestris\n\n\n\n\n\n\nI\nplacet, nobis displicere non debet, bene facitis, ut hominem,\nquem communis consensus elegit, ordinetis. sed admonete\nillum, ut ueritati studeat, non falsitati, paci, non perditioni,\ndisciplinae, non discordiae, utilitati publicae, non priuatae cupiditati,\niustitiae, non rapinae. tueatur bonos, emendet reos,\nmiseros non faciat, sed defendat, corrigat sontes, custodiat\ninnocentes, ut ita agens magis futuro possit placere iudicio\nquam praesenti.\nXXXII. DOMINO INLUSTRI SEMPERQVE MAGNIFICO FILIO AGRICOLAE RURICIUS EPISCOPUS. Relectis litteris sublimitatis uestrae gratias deo egi, quod\nuos prius reualuisse ordinatione ipsius, quam infirmatos esse\ncognoui, ut nobis anxietatem tolleret et uobis redderet sospitatem.\nquam tamen infirmitatem uobis clementer inlatam propitio\npotius quam irato ipso domino nostro pro solita eius pietate\nconicio. sic enim legimus, quod corripiat dominus, quem\ndiligit, (castigat) autem omnem filium, quem recipit. quod etiam\nin nobis, quantum audio, conprobatur, ut ordinatis affectibus\nuestris suum nobis insinuaret affectum et habitu animoque\nmutato iugum uobis suae lenitatis inponeret, ut salutari currui\nsuo colla subdentes, dum mandatorum suorum leue onus euehitis,\npeccatorum grauem sarcinam deponatis.\n\nHaec est enim mutatio dexterae excelsi, dum de peccatoribus\niustos, de extraneis domesticos, amicos sibi facere dignatur\nex seruis. superest, ut nunc conuersionem, quam protulistis\n. in ueste, probetis in corde et haec commutatio inter indumentum\nuestrum habeatur et animum, ut, sicut ille sub\n\n\n\n\n\n\ncandidis uestibus habuit hucusque nigredinem, ita nunc sub pullis\nuestibus operum luce candescat. peccator enim, qua die conuersus\ningemuerit, tunc saluus erit, dummodo iuxta sancti\napostoli Pauli sententiam, sicut exhibuimus hactenus corpora\nnostra seruire saeculo et iniquitati ad iniquitatem, ita nunc\nexhibeamus membra nostra seruire iustitiae in sanctificationem,\nnec simus quasi timentes deum aliud sermonibus praetendentes,\naliud habentes in moribus, aliud ostentantes in\nuestibus, aliud actibus conprobantes, ne nos mordeat sermo\nille dominicus, sub uestitu ouium luporum rabiem contegentes,\nquia oculus ille diuinus, sicut scriptum est, omni\nloco bonos speculatur et malos. sine dubio, quem ad se integro\ncorde transire conspexerit, ipse in cor illius iugi habitatione\ndescendet, ut eo habitatore non careat, cui se praeparauit\nhabitaculum.\n\n\nGratias itaque domino nostro super tam inenarrabili eius\nbonitate in commune referamus, qui mauult seruos suos monere\nquam perdere, corrigere, quam punire, et pro usura breuis\nuitae perpetuitatis regna donare. quod superest, saluto plurimum\net ancillam uestram uobis peculiari insinuatione commendo,\nquamlibet hoc salua uestra pietate non egeat, ut, quo\neam suscipere tanti habuistis affectu, semper foueatis indultu,\nquae largitate diuina utrosque nos sibi parauit obnoxios, nos\nauos faciens sua fecunditate, nos proauos. domnam filiam\nmeam desiderio et honore, quo dignum est, sospito. ob cuius\nagnitionem, si facultas esset ambulandi, erat uoluntas promptissima\nuos uisendi, ut, quam interioribus oculis pro adfinitatis\n\n\n\n\n\n\nipsius coniunctione iugi recordatione conspicimus, etiam exterioribus\ncerneremus. opto bene agas.\nXXXIII. DOMINO SANCTO ET APOSTOLICO OMNIQVE A ME HONORE ET AMORE SPECIALIUS EXCOLENDO FRATRI CASSARIO EPISCOPO RURICIUS. Frater et conpresbyter noster Capillutus dupliciter hac uice\nnobis gratus apparuit, dum et ipse nobis iam diu desideratus\noccurrit et quandam uestri praesentiam nobis per uestras lit-.\nteras repraesentat. quo redeunte has reddere procuraui, quibus\ndebitum beatitudini uestrae rependo caritatis officium. quod\nuero scribitis, cur ad synodum, sicut conlocutio habuit nostra,\nnon uenerim, fecit hoc infirmitas, non uoluntas. ipsi etenim\nrecolere potestis, quam fessum me Burdigala uideritis et hoc\nhieme, quando esse soleo fortior solito, qui aestiuis diebus\netiam in hospitio meo et locis frigidis ipsam consuetudinariam\ninfirmitatem sustentare uix ualeo, ne dicam, quod illos aestus\nregionis illius ferre quiuerim, si uenissem. unde magis spero,\nut pro me orare dignemini et, (si) ad tempus aliud, quod intimatis,\nsi deus uitam cesserit, uenire uultis, nobis per hominem\nuestrum maturius indicetis, quia litteras uestras ad me\nmodo tardissime uenisse significo, quibus, etsi non pro dignitate,\nuel pro aetate non debemus tardius quam alii commoneri,\nqui fortasse, ut minus prudens dicam, merebamur ambiri, quia,\nsi aliis nomen urbium praestat auctoritas, nobis auctoritatem\ndemere non debet urbis humilitas, siquidem multo melius\nmultoque eminentius est ciuitatem de sacerdote, quam sacerdotem\nde ciuitate notescere.\nXXXIIII. DOMINO SANCTO ET APOSTOLICO MIHIQVE IN CHRISTO DOMINO SPECIALI CULTU AFFECTUQVE CETERIS PRAEFERENDO PATRONO SEDATO EPISCOPO RURICIUS EPISCOPUS. Dum scribendi uobis, domnis pectoris mei, animus uos sitiens\noccasionem frequenter inquirit, aliquando diuturna meditatione\npertractans repperit idoneum portitorem, per quem et silentia\nlonga disrumperet et sibi spiritales delicias postularet oris\nuestri cupiens rore respergi. de qua, credo, siti sanctus psalmista\ndicebat: anima mea sicut terra sine aqua tibi,\nilla nimirum aqua ariditatem corporis sui restinguere sobria\nebrietate desiderans, de qua dominus noster in euangelio clamare\ndignatur: si quis sitit, ueniat et bibat. flumina\nenim aquae uiuae de uentre eius fluunt. hanc aquam\nSamaritanae etiam idem dominus offerebat, hoc est ecclesiae\nex gentibus congregandae dicens: aquam, quam ego dabo,\nfiet in eo fons aquae salientis in uitam aeternam.\nhanc aquam si quis fidelis non gustu tantum summo tenus ore\nlibauerit, sed totis animae uisceribus adpetens conuiua sorbuerit,\nprotinus in laudem domini omnipotentis erumpet et\nhoc incipiet ructare, quod biberit, sicut beatissimus euangelista\natque discipulus, qui super pectus domini recumbere meruit,\nmysteria regni caelestis audiuit et in illam uocem, quam ante\nnullus audierat, clamauit: in principio erat uerbum et\nuerbum erat apud deum et deus erat uerbum.\n\n\nHoc erat illud uerbum, quod sine tempore a patre genitam\nin tempore creatur ex matre, ut creator fieret, ut esse posset\nhumanitatis quaedam portio diuinitatis totius plenitudo et\n\n\n\n\n\n\nplenitudinem humanitatis portio ipsa humanitatis sua passione redimeret,\ndum imago inuisibilis dei forma fit serui, ut posset\ninpassibilis pati, inconprehensibilis capi, inmortalis mori, qui\nmortem occumbendo perimeret, ut uitam resurgendo repararet.\nsed quid ego oblitus mei, auidus tui quasi de huiuscemodi\nrebus tecum conloquens et inde in desiderium tui uehementius\nperardescens restinguere sitim meam uelut quodam dilectionis\nriuulo festinans inscrutabilia et inaccessa pertemptans, quid\nloquar, qui loquar, cui loquar, non considero? sed dabit, ut\nconfido, ueniam pietas, quam committit affectus, quia caritas\nomnia sustinet.\n\nSalue itaque plurimum dico indiuiduo mihi pectori uestro et\nrogo, ut pro me incessanter orare dignemini. simulque etiam\npartem corporis mei, per quam nobis has trado, peculiari insinuatione\ncommendo, ut in illis, quam me diligatis integre,\nconprobetis. quos uobis eo arbitror fore cariores, quia meam\nnobis secum deferunt portionem. quibus quicquid dignati fueritis\ndilectionis inpendere, nobis uos conferre cognoscite, quia,\nsi iuxta sanctum apostolum minus membrum maiori in dolore\nconpatitur, et maius procul dubio in minoris prosperitate\nlaetatur. et ita demum fit, ut omnibus usquequaque\nmembris in pace et quiete conpositis caput, totius corporis\nrector utpote et dominator, exultet. in quo capite omnia\nmembra iubentur aspicere dicente propheta: sapientis oculi\nin capite eius, quos alius propheta euidenter exponit dicens:\noculi mei semper ad dominum, quia ipse euellit\nde laqueo pedes meos, et iterum: ad te leuaui oculos\nmeos, qui habitas in caelo.\n\n\n\n\n\n\n\n\nErigamus itaque oculos nostri cordis ad Christum et in mundi\nistius nocte manus nostras operibus fructuosis extollamus ad\ndominum et ipse caput nostrum esse dignetur et nos adhaerere\ncapiti nostro utilia corporis sui membra mereamur, ut de hoc\nsaeculo discedentes tamquam (in) exitu Israhel de Aegypto\ndicere redemptori nostro possimus: adhaesit post te anima\nmea, me autem suscepit dextera tua, cum ea diebus ac\nnoctibus fuerit in corporis huius carcere meditata, unde non\nconfundatur educta.. ora pro me.\nXXXV. DOMINO SANCTO ET APOSTOLICO MIHIQVE IN CHRISTO DOMINO SPECIALI CULTU AFFECTUQVE CETERIS PRAEFERENDO PATRONO SEDATO EPISCOPO RURICIUS EPISCOPUS. Per archiatrum Palladium litteras fecundi cordis et facundi\noris accepi, quae nos ad uisionem mutuam uoto pectoris inuitabant.\nsed quid facimus, quod desideriis animorum nostrorum\ndiuersa membrorum resistit infirmitas, dum uos nimietate\nrobusti, nos tenuitate exesi corporis inpedimur, dum uos\nalieni et quattuor pedes ferre nequeunt ponderosos, me etiam\nproprii et duo sustinere prae defectione uix possunt? quo fit,\nut implere communia uota nequeamus. ego enim, testis est\ndominus, quod, si ualuissem, ad synodum condictam omni auiditate\nuenissem, sed me a dispositi itineris uoluntate necessitas\nimbecillitatis inhibuit, quia aeres regionis illius praesertim hoc\ntempore ferre non poteram. quod et uos ita credere confido\net prauos ad aliud deriuare non dubito.\n\nHis itaque sufficienter, ut potuimus, indicatis salutatione\nanimi desiderantis inpensa, si dignum ducitis, transmisi uobis\n\n\n\n\n\n\ncaballum, qualem uobis sciebam esse necessarium, mansuetudine\nplacidum, membris ualidum, firmum robore, forma praestantem,\nfactura conpositum, animis temperatum, scilicet nec\ntarditate pigrum nec uelocitate praeproperum, cui frenus et\nstimulus sit sedentis arbitrium, cui ad euehendum onus et\nuelle suppetat pariter et posse, ita ut nec cedat superposito\nnec deponat inpositum. superest, ut rescripto, quomodo uobis\nplaceat, indicetis, quamlibet ita de indiuiduo mihi corde praesumam,\nquod uobis etiam mala a me commissa, non dicam\ntransmissa conplaceant. tanta est enim integri uis amoris, ut\nin amicum nil displiceat, cum magis malum displicere debeat\nde amico. et hinc illud est, quod iudicia hominum aut amore\npraepediuntur aut odio, ut recta non proferant. uos uero, quos\nnec odium exasperat nec inflammat inuidia, et iocos nostros\nlibenter accipite et de sospitate uestra uel actibus affluenter\ninstruite, ut, dum uos diutius legimus, copiosius inbuamur.\nora pro me.,\nXXXVI. DOMINO SANCTO ET APOSTOLICO MIHIQVE 1N CHRISTO DOMINO SPECIALITER EXCOLENDO FRATRI CAESARIO EPISCOPO RURICIUS EPISCOPUS. Qui occasiones scribendi nobis inuicem pro mutua caritate\ninquirimus, oblatas praetermittere non debemus, ut conferat\nnobis quandam praesentiae portionem sermo mediator, qui\nemittitur nec amittitur, tribuitur et habetur, uidetur discedere\nnec recedit, a me dirigitur, a te suscipitur, a me scribitur, a\nte legitur nec tamen diuiditur, cum quasi diuisus integer tamen\nutriusque corde teneatur, quia uerbi more diuini traditur et\nnon egreditur, confertur indigenti et non aufertur auctori,\n\n\n\n\naccipientis lucrum sine dispendio largientis, ditans inopem nec\nadtenuans possessorem.\n\n. Ideoque ueniente illo dulcissimo meo nepote Parthenio has per\nipsum dare non distuli, ut et meam nobis praesentiam litteris exhiberem\net ipsum pariter commendarem. cui quicquid dignati\nfueritis dilectionis inpendere, nobis uos praesentare noueritis.\nsimulque etiam peculiarius rogo, ut pro me ipsisque pignoribus\nnostris incessanter oretis nec inpediant affectui amorum nostrorum\nspatia interiecta regionum, quia, qui in domino, qui\npraesens est ubique, se diligunt, non credendi sunt disparati\ncorpore, cum per et in eo mente iungantur. ora pro me.\nXXXVII. RURICIUS EPIBCOPUS DULCISSIMIS NEPOTIBUS PARTHENIO BT PAPIANILLAE. Postquam pietas uestra discessit, dimidium esse me sentio,\nquia maximam mei partem, hoc est interiorem hominem residente\ncorpore uobiscum ambulasse cognosco, ita tamen, quod\net uos in pectore meo, quod hic remansit, manere conspicio.\nsaluto itaque dulcedinem uestram et, ut uerborum meorum\nmemores sitis, admoneo, quia certum est uos iuxta Salomonis\nsententiam posse in bonis deo dirigente proficere, si seniorum\nconsilia et amori habeantur et usui. opto bene agatis.\nXXXVIII. RURICIUS EPISCOPUS FRATRI PETRO EPISCOPO. Quia oboedientia sacrificiis antefertur, idcirco rusticitatem\nmeam malo prodere quam perdere caritatem. scientia enim\n\n\n\n\n\n\ninflat, caritas, ut ipsi melius nostis, aedificat. quam ob rem,\nquia iussistis, ut uos per singulas occasiones et de meis actibus\nfacerem certiores et desiderium uestrum, quod mihi non meo\nmerito, sed generali et insita uobis dilectione dependitis, alloquio\ntemperarem, me quidem (deo) propitio fortiorem, sed heu\nplenum omne hospitiolum nostrum diuersis incommodis laborare\nsignifico. peculiarius rogo adtentius domino supplicetis,\nut, qui nobis incolumitatem uestris orationibus reddidistis, et\nhis opem ac medellam diuinae misericordiae intercessionis uestrae\npatrocinio conferatis. ora pro me.\nXXXVIIII. DOMINIS SUBLIMIUS ET MAGNIFICIS FILI1S EUDOMIO ET MELANTHIAE RURICIUS EPISCOPUS. Quam grauis mihi orbitatis uestrae sit luctus, testis est pectoris\nmei conscius deus, quod uerbis subtilitati uestrae indicare\nnon possum. nam ita animum meum doloris uestri passio\nsauciauit, acsi unum de propriis affectibus perdidissem, quia me\nnobis proximum et quodam modo consanguineum bene mecum\nagendo fecistis. atque ideo, quia labores et angustias nostras\nfrequenter in uobis pro uestra dignatione suscipitis, iustum est\net nos uestris, cum acciderint, participare maeroribus. si enim\niuxta apostoli sententiam unius corporis membra sibi inuicem\nconpatiuntur et condolent, decet nos quoque eorum incommoda\n** saepe percipimus. dolemus itaque casui uestro et planctibus\nuestris interesse nos credimus. sed quid facimus, domni filii,\nquod uoluntati diuinae resistere nec possumus nec debemus\n\n\n\n\n\n\net omni sollicitudine praecauere, ne, dum dulcia nobis pignora\nnimio dolore deflemus, blasphemi quidam et iniuriosi inueniamur\nin domino et grauius animas nostras auctor ipsius mortis inuenta\noccasione confodiat, quam carorum amissione percussit?\nIdeoque in omni amaritudine uel dolore ad deum nobis est\nrefugiendum et ad illum omnes casus nostri toto corde referendi,\nqui sanat uulneratos, qui releuat maestos, qui consolatur adflictos,\net illa sancti Iob sententia omnino dicenda est: dominus\ndedit, dominus abstulit, sicut domino placuit,\nita factum est. sit nomen domini benedictum. et ille,\nhoc quando dicebat, decem filios cum omni facultate perdiderat\nnec tamen blasphemare aut damno aut dolore conpulsus est,\nsicut dicit scriptura: in omnibus, quae acciderunt ei,\nnihil peccauit labiis Iob. quod ego pietati uestrae scribere\npro mutua caritate praesumpsi, ut dolorem animorum uestrorum,\nquem litteris meis mitigare non poteram, uel diuinis eloquiis\nutcumque moderarer. et uere, si mihi quasi uestro creditis\ncordi, non minimum potestis capere de Christi domini uoluntate\nsolacium, quod, quatenus ipsum inmaturus manebat interitus,\ntalem eum est dignatus adsumere, qualium regnum docuit\nesse caelorum, ut et patronum haberetis ex filio et minus doleretis\namissum, quem a domino uidebatis adsumptum. opto\nbene agatis..\nXXXX. DOMINO SANCTO ET APOSTOLICO MIHIQVE IN CHRISTO DOMINO CULTO AFFECTUQVE SPECIALIUS EXCOLENDO PATRONO UICTORINO EPISCOPO RURICIUS EPISCOPUS. Frater et conpresbyter noster Capillutus, licet apices uestros\nnobis non detulerit in charta relegendos, tamen potius exhibuit\n\n\n\n\n\n\nin corde conscriptos, unde eos nec fur auferre nec uiolentus\neripere nec imber eluere nec uetustas possit abolere, dum\nmihi fidelis admodum uestri pectoris consors et dicacissimus\ndelator saepius inculcat et dulcius, qualiter me et quam adsiduae\ndilectionis dente ruminetis, non quod in me sit, unde\ncaritatis uestrae pascere possitis esuriem, qui solidos et numquam\nperituros cibos et accipere soliti estis et dare, sed, quando\nfortior esca defuerit, tenuitatem nostram pro lactis poculo sorbeatis,\nut desiderium pii cordis et puri alimento innocentiae\ntemperetis.\n\n\nNec mirum est hoc tamen in uestra uirtute miraculum, ut\ndiligatis uenerantes uos, qui odientes amare consuestis, siquidem\net ad augendam circa nos caritatem uestram duo lumina\nnostra detinetis, Aurelianum dico atque Leontium. pro\nquorum spe et consummatione rogo, ut indesinenter diuinae\nmisericordiae, sicut uos confido facere, supplicetis et cum illis\niterum pro nobis semper oretis, quia fiducialiter credo, quod\nprofectioni uestrae et illorum incipientiae pro ipsa adhuc teneritudine\na nutritore domino nil negetur. salutem itaque uberem\ndico pietati uestrae, quantum potest promere oris affatus, non\nquantum cordis poscit affectus, et rogo, ut praefatos dulcissimos\nstimulos pectoris mei nostro nomine sospitetis nosque,\nquotiescumque se oportunitas porrexerit portitoris, benedictionis\nuestrae imbribus inrigetis. ora pro me.\nXXXXI. RURICIUS EPISCOPUS APOLLINARI SUO SALUTEM. Affectus sublimitatis uestrae in uisceribus nostris uiolentus\nexactor est et amori uestro me potius quam pudori meo\n\n\n\n\nseruire conpellit, dum non considerat, quo sermone, qua pagina\ntantum uestris imperiis obsequamur. cogitis enim nos auribus\nperitiae uestrae uerbis rusticis iniuriam frequenter inferre, dum\napices nostros saepius uultis accipere. pareo uoluntati uestrae,\npareo iussioni. malo enim de me ipso tibi magis quam mihi\ncredere, quia pietatis, non potestatis est, quod iubetis. et ideo,\nquae displicuerint, emendabitis procul dubio potius, quam prodetis,\nsiquidem nihil est imperiosius caritate, cui quisque toto\ncorde se dederit, libenter et uincula illius inpacta patietur et\nonera inlata portabit, dum praecipientis imperium non inuitus\nexcipit, sed deuotus exercet. praestabit itaque diuina misericordia,\nut tumultibus temporis huius uel necessitatibus aut dilatis\nin perpetuum aut parumper oppressis citius fructus nos\nfaciat de nostra capere praesentia, ut desideria, quae incitantur\naffatibus, aspectibus mitigentur.\nXXXXII. DOMINO DEUINCTISSIMO ET MIHI OMNI HONORE UENERABILI FRATRI LEONTIO RURICIUS. Gratias ago, quod et nostri curam gerere et nouitate holerum,\nquae libenter habere nos nostis, nos reficere tanti habuistis,\nquod et consuetudini praestatis pariter et amori. ideoque redeunte\npuero uestro reddo reciprocum sospitationis officium et,\nut de suscepto deo propitio officio indesinenter cogitetis, admoneo,\nquia deus non initium boni operis, sed finem requirere\nconprobatur dicens: qui perseuerauerit usque in finem,\nhic saluus erit. praestabit, ut credimus, misericordia ipsius,\n\n\n\n\n\n\nut, qui paenitendi uobis animum inspirare dignatus est, ipse\nnobis et in augendo uirtutem et in consummatione plenam\ntribuat pro sua miseratione remissionem, qui solus potest et\nsanare corrupta et reparare conlapsa et delere commissa et\nabolere praeterita, conseruare praesentia et donare uentura.\nXXXXIII. RURICII AD DOMNUM CONSTANTIUM. De deliciis transmissis gratias ago et, quantum indicastis, tantum\nme utrarumque auium suscepisse significo simulque etiam\nper pueros ipsos, qui nobis haec detulerunt, tergus aprunum\nme pietati tuae indico transmisisse, ut, dum nos uolatilia, quae\ntransmisisti, deliciamur, tu bipede de quadrupede facto satieris.\ncuius tamen malo carne quam uita capiaris, quia, qui semper\nde saecularibus cogitat et iugiter terrena meditatur, huic animanti\ne scriptura diuina merito conparatur, quia de omnibus\nanimalibus solus homo sublimis creatus est et effectus, ut\nauctorem suum semper caelo intentus aspiciat, non mundialia\nopera solo incessabiliter defixus exerceat.\nXXXXIIII. AD DOMNUM AMBROSIUM EPISCOPUM RURICIUS EPISCOPUS. Apostolica praecepta nos commonent, ut, a quibus diuina\npercipimus, eis terrena praebeamus. quod nos uel in hac dumtaxat\nparte seruantes pro caelestibus epulis, quas nobis et sermone\nuiuo et patrum tractatibus ministratis, legumina marina\ntransmisimus, per haec nil nos habere proprium conprobantes,\nsiquidem et a diuinis bonis sumus, quae uos tribuitis, peregrini\n\n\n\n\n\n\net nos peregrina transmittimus. itaque, quia nos a marinis\ncaelestibus exulare et solis terrenis sedibus incubare cognoscimus,\na uobis specialius postulamus, ut haec aliena a nobis\nlibenter accipere et uestra nobis dignemini frequenter inpendere.\nillud sit affectionis, hoc ministerii, illud doctrinae praestetur,\nhoc gratiae.\nXXXXV. AD DOMNUM HISPANUM RURICII EPISCOPI. Ago gratias, quod, dum nobis Doranoniae spolia transmittitis,\npietatem uestram erga me sincerissimam conprobatis, qua nos\namplius quam deliciis delectamur, siquidem inde esuriem corporis\nconpescimus, hinc cordis, inde uentri transitorium porrigimus\npastum, hinc uero animo mansurum praebemus affectum.\nproinde tam amori quam muneri uestro gratias repensantes\nreciprocis pietatem uestram plurimum sospitamus. et quia de\nnostra dignaris esse salute sollicitus, iuxta uota pietatis uestrae\nme ualere significo simulque deposco, ubi sanctum pascha facturi\nsitis, me recurrentibus instruatis.\nXXXXVI. RURICII EPISCOPI AD PRESBVTERUM ALBINUM. Ubi ad me communis luctus nuntii rumore peruenit, quod\ntamen miratus sum, quod non hoc prius ex germanitatis uestrae\nrelatione cognoui, ipse ad uos requirendos continuo uenissem,\nnisi me dierum horum reuerentia retardasset. has transmisi, .\nquibus spero, ut me excusatum habere dignemini et filiam\nnostram, quam audio se uehementer affligere, ad uicem meam\ntam ex ratione quam ex uestra auctoritate consolemini, quod\ndominus noster de seruo suo et, quando uoluit, et, quod uoluit,\n\n\n\n\nfecit. et ideo contra uoluntatem domini uenire uidebitur, cui\ndisplicet diuina praeceptio, utique diuina, quia animam nostram\nille solus, cum uoluerit, ex corpore potest educere, qui fudit\nin corpore. et idcirco luctus iste nimius, qui uidetur esse pietatis,\nmagis ex diaboli consilio quam ex pietate descendit, ut,\ndum dolor consolationis inpatiens querellis suis deum inpietatis\nexprobrat, qui praemisit filium per humanam conditionem, per\nincredulitatem animam perdat.\n\nPlangant mortui mortuos suos, quos resurrecturos esse non\ncredunt, qui animam cum carne aestimant interire, quibus\nnulla (de) beatitudine animae, nulla de corporis restauratione\nfiducia est. nos uero, qui spem resurrectionis habemus in\nChristo, qui animas nostras iuxta pollicitationem ipsius domini\nin sanctorum sinibus credimus conlocari, ad ipsum nos corde\net orationibus conferamus et consolationem de ipsius promissione\ncapiamus, quod credentes in se secum uiuere faciat\nnec ullus apud eum nisi infidelis mortuus iudicetur. et ita\nplanctus nostros, sicut scriptura nos edocet, temperemus, dicens:\nluctus sapientis septem diebus, impii uero omnes\ndies uitae suae. sicut scimus illum mortuum corpore, anima\nuero pro innocentia sua deo uiuere, ita nos uiuentes corpore\ncorde moriamur.\nXXXXVII. RURICII EPISCOPI AD TAURENTIUM. Ago gratias promptissimae in domino deuotioni et sincerissimae\nerga me caritati uestrae, quae diuinae bonitatis imitatrix\nid, quod a me sibi prospicit supplicandum, x* priusquam\nrogetur, et nostrum praeoccupare beniuolentia sua festinat\n\n\n\n\n\n\nofficium, dum non solum custodire, uerum etiam augere in\n(me) istum sibi gestit affectum, quem idcirco beneficiis anticipando\nlaetificat, quia ad modicum contristare formidat. et\nideo mauult offerre tacenti gratiam, quam praestare poscenti\nsciens procul dubio plus in eo esse meriti, quod spontanea\nbenignitate defertur, quam quod precibus intellegitur, siquidem\nhorum unum non nisi necessitate datur necessitudini, aliud\nuero saepe etiam precatoris sedulae dimittitur inprobitati. unde\nsalue reciprocum dicens de pietatis uestrae promissione securus\npuellam uestram in rem directis pueris uestris me consignasse\nsignifico, cui confido quod iuxta pollicitationem - uestram non\nsolum ueniam, sed etiam gratiam pro nostra intercessione\ntribuatis.\nXXXXVIII. RURICIUS EPISCOPUS DOMINO UENERABILI FRATRI IOHANNI. Magnus communis susceptus, quod uoluntarie facere debuerat,\nfecit nunc necessitate conpulsus, ut ad uenerationem\ntuam commendaticias flagitaret et se gratiae tuae, etsi propter\nneglegentiam suam de praeterito ingratus, per insinuationem\nnostram nunc tamen gratificandus ingereret. cuius petitioni\nideo promptius adquieui, quia credidi, sicut et confido, uos petitioni\nmeae libenter annuere. unde salutatione depensa spero,\nut ipsum pro intercessione nostra recipere tanti habeatis et,\nquia hoc, quod debuit, reddidit, usuras illi solidorum ipsorum\nnon tantum pro precibus nostris, quantum pro diuinis praeceptis\ndonare digneris. quod pro conuersatione uestra, qua\nuos deo propitio per dies singulos audio proficere, sine dubitatione\npraestetis, quia ipsi nostis, quod ille regnum dei laetitia\net gratulatione percipiet et in montem domini glorificatus\n\n\n\n\n\n\nascendet, qui pecuniae suae usuram non in praesenti saeculo\na proximo suo exegerit, sed a domino exectauerit in futuro.\nnec per dolosa beneficia laqueos laborantibus inicit insolubilium\ndebitorum, sed illius est fenerator et creditor, qui dicit: date\net dabitur uobis et, qua mensura mensi fueritis, ea\nremetietur uobis.\n\nInfidelis utique et iniquus est etiam sibi, qui hoc, quod elegit\nconcupiscendum, non uult habere perpetuum. quamuis\nenim, quicumque multa condat, multa congreget et infinita diuersis\nnundinationibus adquirat, mendicus de hoc mundo descendet,\nnisi de rebus suis portionem suam ad aeternam beatitudinem\nante praemiserit, dicente domino per prophetam: ne\ntimueris, cum diues factus fuerit homo et cum multiplicata\nfuerit domus eius, quia non, cum morietur, recipiet\nomnia neque simul descendet cum eo gloria\ndomus eius, et iterum: dormierunt somnum suum et\nnihil inuenerunt omnes diuitiarum in manibus suis.\nqui si benigni essent animae suae, illi potius bona sua crederent,\nqui et idoneus fideiussor est pauperum et largissimus\nredditor usurarum. non ergo cupidus sis, carissime frater,\nnunc recipere in duplo, quod dominus redditurum se tibi promittit\nin centuplum, unde nec a tinea poteris pertimescere exterminium\nnec a fure formidare dispendium, quia ipse dominus\nnoster munerum suorum et largitor et custos est.\nXXXXVIIII. APRUNCULO EPISCOPO RURICIUS EPISCOPUS. Exegit mutui amoris affectus ad indiuiduam mihi sanctitatem\nuestram sola ex causa litteras destinare, etiamsi non se occasio\n\n\n\n\n\n+\noportuna porrigeret. unde per hominem filii mei Leontii has\nad apostolatum uestrum dedi, quibus sospitatione praelata,\nquam ex sententia deo fauente ualeatis, inquiro, quia ipsi\nnostis incolumitatem uestram nostram esse laetitiam, sperans,\nut redeunte praefato nos reddatis de uestris actibus propitia\ndiuinitate securos, quos uidetis esse (de) prosperitate sollicitos.\nL. RURICIUS EPISCOPUS CERAUNIAE SALUTEM. De sincerissima, qua nos pro benignitate animi tui, non pro\nnostris meritis dignaris excolere in domino, caritate confidens\nsecurus has ad uenerationem tuam direxi, quibus in domino\nac deo nostro salutem uberem dicens specialiter rogo, ut ea,\nquae per seruum uestrum Amandum uerbo speraui, si possibile\nest, nobis sine dilatione praestare dignemini, quia haec\nres et nos releuare potest et uobis nullum potest adferre\ndispendium, quod ego pro beneficio maximo conputabo. iterum,\nin quo iusseritis uel usus exegerit, uicem reciprocis obsequiis\nrepensare contendam.\nLI. RURICIUS EPISCOPUS CENSORIO EPISCOPO SALUTBM. Litteras sanctitatis uestrae etsi per occasionem accepisse\nme gratulor. non enim interest, utrum ex necessitate aut ex\nuoluntate, dummodo inter se inuicem, qui se diligunt, conloquantur\net, quos corpore locorum interualla discriminant,\nanimorum ac sensuum conloquia fida coniungant, quia hoc\nnobis generale uel maximum uirtus diuinae pietatis indulsit,\nut, qui nos aspectu carnali non possumus contueri, spiritali\ncernamus obtutu. unde redeunte gerulo litterarum has, sicut\n\n\n\n\niniunxistis, reddere procuraui, ut et sollicitudini uestrae et\nmutuae caritati pariter responderem.\n\nSalue itaque apostolatui uestro plurimum dependo et hoc,\nquod apicibus meorum testimonio uoluistis agnoscere, utrum\nSindilla porcos suos prudente Foedamio perdidisset, noueritis\nme apud homines meos, ubi fuerunt, diligenter perquisisse.\nsed, sicut ante iam noueram, magis et istos laborem facientes\nac Sindillam perpessos esse et ipsum porcos suos (per) peruersitatem\nsuam, dum de aduersa parte esse se iactitat, amisisse\ncognoui, ceterum praefatum Foedamium illi in nullo cul\npabilem. nam quod pertulit, nulli alii nisi (sibi) debet ex\nomnibus inputare. in qua causa, quantum ego contemplatione\nuestri, ut homines uestri aut a custodia liberarentur aut\nporcos uestros reciperent, laborauerim, (per) ipsos iam referentes\nplenius potuistis agnoscere, quod propterea necesse non fuit\nlitteris indicari. uestrum est hominem uestrum iuste ab huius\ncalumniae obiectione defendere, quam eum iniuste scriptis\nnostris agnoscitis sustinere.\nLII. RURICIUS EPISCOPUS STEPHANO SUO SALUTEM. Ita me paucissimis diebus ad cultum suum pietas uestrae\nsanctitatis inlexit, ut, cum uos deo propitio corde detineam et\noculis mentis intuear, tamen semper affectu instigante perquiram,\nquia scilicet breue uidetur omne, quod dulce est, ita inexplebile\nest omne, quod carne est. et omnipotenti deo gratias\nsuper tam admirabili dono eius, quod ita generaliter semis\n\n\n\n\n\n\n\n\nsuis tribuere ineffabili dispensatione dignatus est, ut ii, qui\ndisparantur corpore, animis iungerentur, neque esset aliquid\ntam longinquum (tamque) difficile, quod mentium obtutibus\n(non) obuiarit, sed per cordis intuitum ibi se inuicem diligentes\ncaritatis contemplatione conspicerent, ubi caritas ipsa consistit,\nquo fit, ut deuinctio uestra, quae in uisceribus meis iugi recordatione,\ndum cotidie renouatur, augetur, amoris uestri mihi\nuicissitudinem repromittat et animus meus mihi animorum\nuestrorum fideiussor adsistat, dum tantum sibi audet de uestra\ndilectione praesumere, quantum uobis concupiscit inpendere.\nsalutem itaque beatitudini uestrae plurimam dico et rogo incessanter\ncommuni domino supplicetis, ut secundum diuitias\nbonitatis suae atque uirtutis, cui omnia possibilia confitemur,\netsi in hoc saeculo nos propter uitae istius turbedines ac procellas\net regionum interualla saepius uidere non possumus, uel\nad illam urbem, quae aedificatur ut ciuitas, faciat conuenire,\nad quam nos misericordia domini poterit perferre, uos\nmerita.\\'\nLIII. RURICIUS EPISCOPUS PRAESIDIO FILIO SALUTEM. Plerique, dum me apud indiuiduam mihi sublimitatem\nuestram non uitae merito, sed amicitiarum priuilegio multum\nposse confidunt, commendaticias a nobis, quibus uobis excusentur,\ninquirunt. quas eis pro officii nostri necessitate negare\nnon possumus, non praesumptionis audacia, sed ministerii\ndisciplina, dum et illis praesentis uitae solatium et uobis\nprouidere desideramus aeternae, ut et illi per patientiam uestram\n\n\n\n\n\n\nreseruentur ad paenitentiam et uos per misericordiam perueniatis\nad ueniam, sicut dicit scriptura: quia iudicium sine\nmisericordia erit illi, qui non fecerit misericordiam,\nquia, qui dixit: dimittite et dimittetur uobis, procul\ndubio, quem uiderit hic facere, quod praecepit, in futuro ei restituet,\nquod promisit. nobis enim illius ueritas praesto est,\nsi illi fides nostra non desit. unde manifestissime potestis\naduertere absolutionem miserorum uestrorum esse indulgentiam\npeccatorum et hoc uestris conferendum precibus, quod uos\npraestatis alienis, iuxta ipsius in euangelio sententiam: quo iudicio\niudicaueritis, iudicabitur de uobis. ideoque pro\nUrso et Lupo, qui ad me quasi uobis peculiarius, sicut sperius\ndixi, caritatis iure deuinctum pro criminum suorum\nintercessione uenerunt, precator accedo, ut primum deo, deinde\nnobis hoc, quod commiserunt, donare digneris nec nos de\neorum damnatione confundas, qui se iam tum absolutos esse,\nquando ad humilitatem meam deducti sunt, crediderunt.\nLIIII. RURICIUS EPISCOPUS RUSTICO FILIO SALUTEM. Extra affectum consuetudinarium et probatum et humanitatem\nnobis dignaris inpendere, dum usibus tuis detrahis,\nquod nostris largiaris expensis, quia puero uestro referente\ncognoui, quod piscationis in Uisera pro parte uestra nobis iusseras\ndelicias ministrare. unde salutatione depensa gratias\nago plurimas exorans diuinam misericordiam, ut pro honore,\nquem nobis pro ipsius timore dependitis, et praesentium dierum\nuobis conferat felicitatem et beatitudinem tribuat futurorum.\n\n\n\n\n\n\n\n++\nLV. RURICIUS APRUNCULO EPISCOPO SALUTEM. Sicut litteras sanctitatis uestrae per uirum uenerabilem Elogium\ncum gratulatione suscepi, ita has eodem redeunte libenter\nemisi. quibus apostolatui uestro debitum dependo sospitationis\nofficium simulque deposco, ut pro nobis orare dignemini et id\na communi domino peculiarius postulare, ut iam tandem aliquando\nin unum uenire et nos uidere mereamur, ut caritas,\nquae secundum sententiam dominicam in pectoribus nostris\nper absentiam, quod peius est, refrixit, per praesentiam iterum\nin sopitis cineribus suscitetur et uiuis uocibus quasi nouis flatibus\nueteris amoris rediuiuum reparetur incendium, quod more\natque uirtute ignis illius, quem dominus misit in terram, et\nspinas neglegentiae nostrae atque desidiae ui naturae potentis\nexurat et tenebras dormientis cordis inluminet.\nLVI. ITEM ALIA RURICII AD IPSUM EPISCOPUM. Adsiduitas supplicantum supplet in nobis gratiae communis\nofficium, ut hoc, quod facere debeamus per mutuae dilectionis\naffectum, faciamus per externae necessitatis imperium, dum\nalienae tribuimus petitioni, quod propriae debere nos cognoscimus\ncaritati, ut haec litterarum necessitudo esset ex uoluntate\nnecessitudinis iocunda, non uero calamitate deplorantis extorta.\ntamen, quia spontaneam scribendi neglegimus gratiam,\nsaltim praetermittere non debemus ingestam. ideoque per\nfratrem et conpresbyterum nostrum Maxentium, quem nobis\n\n\n\n\n\n\nfrater noster epistulis ipsius commendauit, dedi, quibus sospitatione\ndepensa ipsum apostolatui uestro, secundum quod postulauit,\ninsinuo, quia illic notos et amicos habere se dicit, qui\neum beatitudini uestrae possint in praesenti plenius intimare,\nquorum testimonio possit credi, quod assertioni ipsius fortasse\nnon creditur.\nLVII. ITEM AD IPSUM. Filii nostri Ommatius et Eparchius ad me litteras plenas\nlacrimis et deploratione miserunt specialiter deprecantes, ut\napud sanctitatem uestram pro ignorantia ipsius filii nostri\nEparchii intercessor exsisterem, confidentes, quod pro amore\nmutuo nihil nobis negare deberetis, idemque presbyterum\nnostrum Eusebiolum ad pietatem uestram in hac causa direxi.\nper quem saluto plurimum et rogo, ut praefato, sicut decet,\nsufficienter admonito indulgentiam errori illius dare pro nostra\nsupplicatione dignemini, quia, sicut in defensione peccati stulte\natque infideliter perduranti culpa, donec agnoscat reatum, (non)\ndebet relaxari, ita agnitio peccati debet conferre ueniam confitenti.\nremedium est enim mali confessio non simulata delicti\nnec ultioni publicae relinquitur locus, ubi reus conscientia\ntorquente punitur.\nLVIII. ITEM ALIA RURICII AD IPSUM. Ante diem, quam litteras uestrae sanctitatis acceperim, conpresbyterum\nmeum, sicut ipso referente poteritis agnoscere,\nad germanitatem uestram in eadem, qua mihi scripsistis, causa\ndirexeram, ut, quia mihi non solum ipse filius noster\n\n\n\n\nEparchius, sed etiam frater suus flebiliter per litteras supplicarant,\n\\'apostolatui uestro precator accederem, qui et confessione culpae\net deprecatione ueniae et consanguinitatis affectu conpulsus indulsi,\nquia uos mihi super hac re scripturos esse non credidi.\nsed quia humilitatem meam dignati estis pro ea, quae inter\nnos est deo propitio, caritate consulere, ut uobis, utrum iusta\nesset uestra districtio, meis potissimum apicibus indicarem,\nsciat domnus meus, quod ego factum uestrum et probo et\nconlaudo et uehementer admiror, quia, dum uni indesperato\nper admonitionem gladii spiritalis pro reddenda salute intulistis\ndolorem, multis contulistis languentibus sanitatem.\n\nMulti etenim in ecclesia, qui curari nequeunt uerbo, sanantur\nexemplo. superest seueritatem misericordia subsequatur,\nut recipiatis lenitate patris, quem corripuistis auctoritate pontificis,\net iuxta illum euangelicum inuocantes, quem nos per\nomnia et sequi et oportet imitari, qui filio paternae substantiae\ndecoctori et facinus confitenti non solum ueniam clementer inpertiit,\nuerum etiam pristinam gratiam libenter indulsit, et\nnos condoleamus lapso, subueniamus adtrito; amplectamur reuersum,\nlaetemur inuentum. quod et apostolatum uestrum propterea\nfecisse certus sum, ut paululum infirmantem filium\nexcluderetis a matre, ut eum ipsi post modicum restitueretis\nincolumem et eum contristaretis ad tempus, de quo gaudere\nconcupiscitis in aeternum.\nLVIIII. RURICIUS EPISCOPU6 FILIO SEUERO SALUTEM. Neglegentiam nostram atque pigritiam dum uos excusatis,\narguitis et nos beneficiis et officiis uestris agnoscimus\n\n\n\n\ndebitores. sed scio hoc sincero amore, quo nos diligitis, facere\natque perfecto, quia parum est caritati uestrae, quod nobis\ntribuitis, dum totos uos nobis et cotidie inpendere desideratis.\nsed nobis satis superque sufficeret beniuolentia [quam] prompti\nanimi, etiamsi adsiduitas deesset obsequii. unde salutatione\ndepensa gratias ago uberrimas pietati uestrae, quod erga me\n. bonae memoriae patris uestri non solum retinetis, sed etiam\nuicistis affectum.\nLX. RURICIUS EPISCOPUS FILIO STORACHIO SALUTEM. Ago atque habeo uberes gratias pietati uestrae, quod nos\nneglegentiam famulorum nostrorum rescire fecistis, dum subuectionem\ncongruam, quam nobis callidus subtraxerat inimicus,\nbenignus subministrauit affectus. quem idcirco nobis dominus\nhoc ad tempus permisit inferre, ut et nostram patientiam per\niniuriam et uestram erga nos caritatem per conpatientiam conprobaret\nac sine dispendio facultatis nostrae uobis lucrum operis\nper beneficium dilectionis adferret.\nLXI. RURICIUS EPISCOPUS FILIO UITTAMERO SALUTEM. Familiares nos uobis facit uestra dignatio, dum hoc, quod\na nobis libenter offertur, a uobis gratanter accipitur, siquidem\nillud munus acceptabile probatur et dulce, quod non magnitudo\ninsinuauerit, sed commendarit affectio. quae res facit,\n\n\n\n\nut ad persoluendum uobis spontaneae deuotionis obsequium\netiam id habeamus in uotis, quod non habemus in uerbis.\nitaque salutatione depensa *** quia centum pira sublimitati\nuestrae, alia centum filiae meae destinare praesumpsi, quae si\nfortasse displicuerint saporis gustu, placebunt, ut confidimus,\ntransmittentis affectu.\nLXII. RURICIUS EPISCOPUS FRATRI NAMATIO. Saluto plurimum et spero, ut, si secundo crastino non potueris,\nuel tertia feria ad nos uenire digneris, quia desiderio tuae\ncaritatis accensi et nos dicimus cum propheta: anima mea\nsicut terra sine aqua tibi. defecit spiritus meus. ne\nauertas faciem tuam. ne moreris aduentum, ut pectoris\nnostri, quem parui temporis solatio suscitastis, extinguatis incendium.\nLXIII. RURICIUS EPISCOPUS FILIO UITTAMERO. Gratias ago dignantissimae erga me sublimitati uestrae,\nquod nos de actibus atque incolumitate - uestra, quos nostis\ndeo propitio pro amicitiarum iure sollicitos, facitis litterarum\nsedulitate securos. unde his reciprocum reddo nobilitati uestrae\nsalutationis officium et me has de Decaniaco ad uos dedisse\nsignifico meamque uobis fauore diuinitatis, quam uobis placere\nconfido, indicans sospitatem praestabit dominus, ut citius\nhinc regressus uestris merear obtutibus praesentari, ut, cuius\nbenignitate uestra incitastis desiderium, uisione sollicitetis affectum.\nLXIIII. RURICIUS EPISCOPUS FRATRI CLARO EPISCOPO. Apostolatui uestro pro ea, quam mihi non pro meis meritis,\nsed pro beniuolentia animorum uestrorum inpenditis, caritate\nnon dicam uicem non possum repensare beneficiis, sed nec\ntantas gratias, quantas meremini, sermonibus explicare. inpendo\ntamen per litteras debitum sospitationis officium partemque\npectoris mei, in quo affectum uestri auiditate suscepi,\npaginae conlocutione transmitto simulque deprecor, ut communi\ndomino supplicetis, ut citius nos faciat fructum de nostra capere\npraesentia, quosque suae inspirationis instinctu conexuit,\nuultuum etiam mutua uisione coniungat, ut desiderium in nobis,\nquod accendit affatus, restinguat obtutus. de columnis uero\ngratias ago et, sicut iussistis, quia modo propter inminentem\nhiemem uehicula illo dirigere non possum, post sanctum Pascha\npropitia diuinitate transmittam. de minoribus uero, sicut uerbo\nmandastis, si inueniri possunt, mihi uel decem necessarias\nesse significo. sed si dominus prospera uniuersa concesserit,\nantequam uehicula dirigam, ad uos hominem destinabo.\nLXV. RURICIUS EPISCOPUS FRATRI UOLUSIANO EPISCOPO. Ita, quod peius est, caritatem antiquam et insitam nobis\npartim, quoniam confitendum est, neglegentia nostra, partim\nnecessitate temporis, partim corporis infirmitate faciente longa\ndeleuit obliuio, ut penitus inmemores nostri facti non solum\nuos nullis officiis mutuis sed nec litteris requiramus. miror\nnobilitatem tuam quasi filium ad me litteras destinare, cum\nsine ullo respectu religionis aut propinquitatis tibi iniuriae\nnostrae sic placeant, ut eas uindicare non uelis. unde, nisi\n\n\n\n\nexistimationem personae meae aut officii cogitassem, portitorem\nlitterarum tuarum talem ad te remiseram, quales homines meos\nnon matrona uestra, sed domina procax nimium et effrenata\nperduxit, cuius mores, si tu tanto tempore cum famae tuae\ndiminutione aut uoluntarie aut necessitate subportas, alios noueris\nnec uelle ferre nec esse contentos. nam quod scribis\nte metu hostium hebetem factum, timere hostem non debet\nextraneum, qui consueuit sustinere domesticum.\nI. DOMINO RELIGIONIS HONORE SUBLIMI AC FIDEI MERITIS MAGNIFICANDO FILIO RURICIO GRAECUS. Gratias domino, quod fidei uestrae meritum sicut proficit\ndeuotione ita crescit et opere. laborantium necessitates sollicitudine\npraeuenis, benignitate foues, humanitate sustentas.\nhis enim rebus iuxta apostolum spiritu feruentes, domino\nseruientes, spe gaudentes diuinas uobis (uitae) aeternae retributiones\nadquiritis. sed in sublimitate uestra ista non noua\nsunt, quia animus uester, sicut plenus est dei timore, ita plenus\nest caritate, caritate, inquam, quae sola usu proficit et largiendo\nsuccrescit et pensum sciens et detrimenta non sentiens.\ndum enim dependitur, non expenditur, sed magis, dum prorogatur,\naugetur eiusque gratia ita muneratur percipiens, ut non\nminoretur inpertiens, quae ad similitudinem diuinitatis dat,\nquod (habet), habetque, quod dederit.\nII. DOMINO BEATISSIMO AC REUERENTISSIMO ATQVE A ME DEBITO CULTU SINGULARITER OBSERUANDO IN CHRISTO PATRONO RURICIO EPISCOPO UICTORINUS. Cum beatitudinem uestram uidere et breuissimo tempore\net una tantum uice meruerim, ita tamen ad primum uestrae\nagnitionis contemplationisque congressum sensus meos fonte\n\n\n\n\n\n\npurissimo benigni pectoris inrigastis, ut, quamlibet alloquiorum\nuestrorum munera pretiosa non capiam, praesentiam tamen\nuestram intra mentis profunda possideam, ut, etsi causas desiderii\nrefouendi extrinsecus non accipiam, intra me eas tamen,\ndum gratiae uestrae reminiscor, inueniam. neque enim fas\nest, ut bonum illud ex accedentibus tantum requirat adiutoriis\nincrementum, quod medullis constat infusum. quo fit, ut caritas,\nquae in uisceribus meis iugi recordatione uestri innouata\ndulcescit, caritatis mihi uestrae uicissitudinem repromittat. ac\nsic affectus erga uos meus uestri mihi animi fideiussor accedit\net quodam modo conscientia interioris mei mutuo mihi uestrae\ntestis dilectionis adsistit, quantumque mihi de uobis praesumere\ndebeam, mentem meam, quae toto erga uos amoris ardore\nflagrat, interrogo. unde salutationem deferens et intercessionem\ndeposcens pro harum portitore insufficientes gratias refero. et\nquia infelicis ipsius laborem, quo pro absolutione uxoris per\ndiuersarum regionum est iactatus exilia, mors redemptae protinus\nsubsecuta cassauit et nunc rursus pro filiae redemptione\nanxietas paterna distenditur, uestris eum litteris prosequi pro\ncumulanda mercedis uestrae ubertate iubeatis.\n\n\nPius dominus reuerendam mihi beatitudinem uestram ad\nprofectum et ornatum ecclesiae suae et annis multiplicare dignetur\net meritis, domine beatissime ac reuerentissime atque\na me debito cultu singulariter obseruande in Christo patrone.\nIII. DOMINO SANCTO AC BEATISSIMO ET OMNI MIHI CULTU ATQVE HONORE UENERANDO PATRI ET IN CHRISTO DOMINO PATRONO RURICIO EPISCOPO TAURENTIUS. Litterae sanctitatis uestrae me spiritali cibo pastum incitauerunt\nad spem futurorum et uerba prophetica claritate\n\n\n\n\nradiantia ad discutiendas errorum tenebras purissima luce fulserunt.\nrecognosco plenum caritatis affectum et sinceritatem\npiae castigationis amplector. eloquentiam in uerbis, in exeplis\nperfectionem, in consilio gratiam, in officio diligentiam,\nin ueritate constantiam, in admonitione ueritatem, scientiam\nprobatis in dogmate. uos antiquos scripturarum interpretes\net diuinorum uoluminum tractatores ueneranda mihi nomina\nCyprianum, Augustinum, Hilarium, Ambrosium rettulistis, alios\nfacundiae flore uernantes, alios et in reuelandis occultioribus\nspiritales, alios mulcendis inperitorum sensibus blandientes,\nalios in fidei assertione pugnantes.\n\nPraeteritae calumniamur aetati, quod uiros illos admiratione\ndignissimos haec saecula non tulerunt. pro certo doctrinam\niuniores ambierant (eorum), qui ante docuerunt. ego autem\naetatem meam non de canentium putamine capillorum nec,\nsicut beatitudo uestra de saeculari auctore mutuata est, de\ncolore barbae albentis agnosco, cum, etiamsi esset error in\nconputo, senescentis annos de torpore membrorum per morbi\nincrementa sentirem. sed omni precum humilitate deposco, utpro\ncorrectione morum meorum, pro inspirando mihi desiderio\npaenitendi, pro domini nostri propitiatione in sanctis uestris\norationibus supplicetis, ut, qui ad uitandum procliue illius\nuiae in perniciosa uergentis erectum et cum labore gradiendum\niter ostenditis, et ingressum boni operis et piae emendationis obtineatis\neffectum non in uerbere disciplinae, sed in indulgentiae\nmedicina et misericordiae lenitate. hanc quoque uobis conferte\nmercedem: debetis enim fenus domino de thesauro, qui\n\n\n\n\nfidei uestrae traditus et a uobis illo commendante susceptus\nest. adquirite desperantes, arguite neglegentes, deditos somno\nignauae securitatis excutite, resides excitate. decet ouem perditam\nin umeris suis bonum reportare pastorem et munitioribus\ncaulis eas, quibus lupus insidiatur, includere.\n\n\nSanctum Augustinum, sicut iusseratis, inueni, quem cum filio\ncommuni Rustico presbytero esse credebam. operae pretium\nest, ut admiremini studium meum, quod, quae opuscula contineret,\nhucusque (qui) nesciui, sane capitulatim iam librum traditurus\ninspexi. chartaceus liber est et ad ferendum iniuriam\nparum fortis, quia citius charta, sicut nostis, uetustate consumitur.\nlegite, si iubetis, atque transcribite. et spero, ut,\npostquam uobis bene cognitus fuerit, ad me, cui est incognitus,\nremittatur, quia corrigere neglegentiam meam frequentata membranae\nipsius lectione dispono. ora pro me.\nIIII. DOMINO SANCTO AO BEAT1SSIMO ET APOSTOLICA REUERENTIA SUSPICIENDO PAPAE RURICIO SEDATUS. Satis credidi et, quamlibet uobis laboriosum esset, uehementer\noptaui, ut ad necessitatem istam, quae hic nos exhibuit,\nueniretis uel per occasionem et benedictionem uestram\nmererer et desiderium commune mutuo satiaretur aspectu.\net uere, posteaquam me praesentiae uestrae spes frustrata est,\nuelut de uotorum culmine deiectus ** et laborem, qui incubuit,\net absentiam domus et omnia, quibus aegritudo deceptae spei\n\n\n\n\net anxietas cumulatur, in animum meum pariter conueuerunt.\net scit dominus, quod, si uires suppeterent aut parere desideriis\naetatis infirmitas pateretur aut, si essent animalia, quibus\ntantum tali tempore posset itineris expediri, non prius ego a\nTolosa reuerterer, quam beatitudinis uestrae et singularis illius\ncaritatis benedictionem desideratissimam promererer. sed quia\nhaec, quae supra dicta sunt, desideriis obsistunt, rogo et per\nChristum uos adiuro, ut me uobis uestra semper pietas repraesentet\nnec patiamini, ut pro officiorum tarditate caritatem\ninminuat aut obfuscet obliuio, sed pro me, sicut facere uos\ncertus sum, incessanter oretis et, quotiens oportunum fuerit,\nseruum uestrum per conloquia litterarum uisitare dignemini.\nV. DOMINO SANCTO AC BEATISSIMO ET APOSTOLICA REUERENTIA SUSPICIENDO PAPAE BT MEO SPECIALI APUD DOMINUM PATRONO RURICIO SEDATUS. Refecit me filius noster salutem salutationemque tuam nuntians,\nper quem ego, quas non merui, litteras dedi ex hoc\ndesiderio meo satisfaciens, si uel officii ad uos pagina perueniret.\nsaluto itaque plurimum et rogo per illam caritatem,\nquae mihi affectum dignationemque tuam nuntiat, ne te pigeat,\nquotiens oportunum, seruum tuum litterarum munere uisitare,\nquia testor deum, quod post praesentiam tuam nihil mihi\ndulcius est, quam si conloquium desiderantissimae pietatis uel\nlitterarum dignatione meruero. rogo etiam et omni prece deposco,\nut pro me, sicut facere uos certus sum, sine cessatione\nintercedere et orare dignemini. filios nostros et uenerans et\ndesiderans saluto.\nVI. DOMNO SANCTO MERITIS BEATISSIMO PAPAE HONORIS CULTU SUSPICIENDO ATQVE APOSTOLICO PATRI DOMNO RURICIO EPISCOPO EUFRASIUS. Taediosam pietatem uestram esse tenui rumore cognoui, sed\nharum baiulum destinaui, ut anxietatem meam de acerbitate\nnuntii celeriter releuetis, quia scit diuina pietas, quod et tristitiam\net infirmitatem uestram non conpatientis, sed perferentis\ndolore participo. sic ita concedat diuina miseratio, ut mihi\nper multos annos exterioris uestri uigorem et alacritatem integrae\nsanitatis indulgeat, quia uere tunc reparatum esse me\nsentio, si de sospitate uestra celerius optata cognouero.\nVII. DOMNO SANCTO MERITISSIMO IN CHRISTI LUMINARIA PRAEPERENDO ET PLURIMUM IN CHRISTO DESIDERANDO PIISSIMO DOMNO RURICIO EPISCOPO CAESARIUS EPISCOPUS. Dum nimium tribularetur animus meus, quare ad synodum\nuestram praesentiam non meruimus obtinere, sanctus et domnus\nmeus Uerus episcopus mihi dignatus est dicere, quod per suum\ndiaconum mihi Agate uestras litteras destinasset, quas ego\nnescio quo casu aut qua neglegentia me non retineo suscepisse.\nsed tamen sancto et domno meo fratri uestro certissime credo\net malo hoc portitoris neglegentiae inputare. sed licet sanctos\net desiderabiles uestros apices miseritis, tam-en, sicut ipsi\noptime nostis, dignissimum fuerat, ut personam dirigeretis,\nquae ad uicem uestram subscriberet, et, quod sancti fratres\nuestri statuerunt, in persona uestra firmaretur.\n\n\n\nSed quia noui, quam sancto et frequenti ac pio desiderio\ninteresse uolueritis, omnibus fratribus uestris uotum uestrum\net sanctam uoluntatem exposui, pro qua re nihil pietati uestrae\nuel potuimus uel debuimus inputare. sed, licet desiderabilem\nuestram praesentiam non habuerimus, orationum tamen uestrarum\nsuffragia nos meruisse persensimus. et ideo his datis\nsaluto plurimum affectu et honore, quo dignum est, et rogo,\nut me sanctis et inlustribus precibus simul ac meritis domino\ncommendetis, simulque indico pietati uestrae, ut, quia filius\nuester Eudomius, si potuerit, hoc elaborare desiderat, et superueniente\nanno Tolosa synodum Christo propitio habeamus,\nubi etiam, si potuerit, Hispanos uult episcopos conuenire. et\nideo orate, ut tam sancto desiderio suo dominus tribuere dignetur\neffectum.\n\nSanctum uero et dulcissimum fratrem meum Capillutum\npresbyterum, amatorem et praedicatorem uestrum, uestrae\nsanctimoniae, quanta ualeo, insinuatione commendo et pro ipso\nuobis ingentes et uberes gratias ago, quia, quantum ipse adseruit,\ntantum se circa illum inpendit pia et sincera beniuolentia\nuestra, ut hoc nullus hominum possit exponere. nunc\nergo. quia pro uestro desiderio aestuans pietatem uestram expetiit,\ndignum iudicaui, ut per ipsum humilitatis meae litteras\ndestinarem, quo remeante, si Christus annuerit, apices uestros\nquasi caeleste munus desidero promereri. ora pro me.\nVIII. DOMINO SANCTO AC BEATISSIMO ET APOSTOLICA REUERENTIA SUSPICIENDO DOMNO ET PAPAE RURICIO EPISCOPO SEDATUS EPISCOPUS. Equum, quem per fratrem nostrum presbyterum transmisistis,\naccepi magnificis uerborum uestrorum phaleris oneratum, in\n\n\n\n\n\n\n\n\nuita uilem, in epistula pretiosum, mouentem se, cum foditur\ncalcaribus aut urgetur uerberibus, et nihil penitus promouentem,\nforma deterrimum, colore uilissimum, molliorem plumis, statuis\npigriorem, solida corpora pauescentem, umbras solum, ut credo,\nde consuetudine non timentem, fugitiuum, cum dimittitur, inmobilem,\ncum sedetur, in planis stantem, in asperis conruentem,\nqui teneri nesciat, ambulare non possit. quem priusquam\nuiderem, dum epistulas uestras relego, illorum de gente\nesse credidi,.\nquos Daedala Circe\nsubposita de matre nothos furata creauit.\n\nPutabam illum calidum animis, acrem cursibus, ignem, cum\nexhiberetur, elatis naribus efflaturum, concussurum solido cornu\ncampos, celeritate uentos et flumina praecursurum. talem enim\nmihi splendidissimus epistulae sermo promiserat. credebam\netiam, quod illum mandentem frenos, terentem morsibus ferrum\nduo fortiores uiri, ne euaderet, retinerent. nec me fefellit.\nnam trahebant eum aliquot, inpingebant alii et plures caedebant.\nquem ut sic exhibitum uidi, optaui, ut talia, qualia erant,\nnon, qualia epistula mea continet, semper caris uestris munera\nmitteretis. ego tamen, quia mihi non reliquistis in transmissi\nmuneris laude quod dicerem, ne omnino .....\n"};
