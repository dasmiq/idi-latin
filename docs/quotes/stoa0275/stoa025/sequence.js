var sequence = {"name":"Tertullian. De Pudicitia","data":"Pudicitia, flos morum, honor corporum, decor sexuum, integritas\nsanguinis, fides generis, fundamentum sanctitatis, praeiudicium\nomnibus bonae mentis, quamquam rara nec facile\nperfecta uixque perpetua, tamen aliquatenus in saeculo morabitur,\nsi natura praestruxerit, si disciplina persuaserit, si censura\ncompresserit, siquidem omne animi bonum aut nascitur\naut eruditur aut cogitur. sed ut mala magis uincunt, quod\nultimorum temporum ratio est, bona iam nec nasci licet, ita\ncorrupta sunt semina, nec erudiri, ita deserta sunt studia, nec\ncogi, ita exarmata sunt iura. denique de qua incipimus eo\nusque iam exoleuit, ut non eiuratio, sed moderatio libidinum\npudicitia credatur isque satis castus habeatur, qui minus non\ncastus fuerit. sed uiderit saeculi pudicitia cum saeculo ipso,\ncum suo ingenio si nascebatur, cum suo studio si erudiebatur,\ncum suo seruitio si cogebatur; nisi quod infelicior etiam, si\nstetisset ut infructuosa, quae non apud deum egisset. malim\nnullum bonum quam uanum. quid prodest esse, quod non\nprodest? nostrorum bonorum status iam mergitur, Christianae\npudicitiae ratio concutitur, quae omnia de caelo trahit, et naturam\nper lauacrum regenerationis, et disciplinam per instrumentum\npraedicationis, et censuram per iudicia ex utroque\n\n\n\n\n\n\ntestamento coacta constantius ex metu et uoto aeterni ignis\net regni. aduersus hanc nonne dissimulare potuissem? audio\netiam edictum esse propositum, et quidem peremptorium. pontifex\nscilicet maximus, quod est episcopus episcoporum, edicit:\nego et moechiae et fornicationis delicta paenitentia functis dimitto.\no edictum cui adscribi non poterit BONUM FACTUM!\net ubi proponetur liberalitas ista? ibidem, opinor, in ipsis libidinum\nianuis, sub ipsis libidinum titulis. illic eiusmodi\npaenitentia promulganda est, ubi delinquentia ipsa uersabitur.\nillic legenda est uenia, quo cum spe eius intrabitur. sed hoc\nin ecclesia legitur, et in ecclesia pronuntiatur, et uirgo est.\nabsit, absit a sponsa Christi tale praeconium! illa, quae uera\nest, quae pudica, quae sancta, carebit etiam aurium macula.\nnon habet, quibus hoc repromittat, et si habuerit, non repromittit,\nquod et terrenum dei templum citius spelunca latronum\nappellari potuit a domino quam moechorum et fornicatorum.\nerit igitur et hic aduersus psychicos titulus, aduersus meae\nquoque sententiae retro penes illos societatem, quo magis hoc\nmihi in notam leuitatis obiectent. numquam societatis repudium\ndelicti praeiudicium. quasi non facilius sit errare cum pluribus,\nquando ueritas cum paucis ametur. at enim me non magis\ndedecorabit utilis leuitas quam ornarit nocens. non suffundor\nerrore quo carui, quia caruisse delector, quia meliorem me et\npudiciorem recognosco. nemo proficiens erubescit. habet et\nin Christo scientia aetates suas, per quas deuolutus est et apostolus.\ncum paruulus, inquit, essem, tamquam paruulus\nloquebar, tamquam paruulus sapiebam; at ubi uir sum\n\n\n\n\n\n\nfactus, ea quae paruuli fuerant euacuaui. adeo deuertit\na sententiis pristinis nec idcirco deliquit, quod aemulator\nfactus est non paternarum traditionum, sed Christianarum,\noptans etiam ut praeciderentur qui circumcisionem detinendam\nsuadebant. atque utinam et isti, qui meram et ueram integritatem\ncarnis obtruncant amputantes non summam superficiem,\nsed intimam effigiem pudoris ipsius, cum moechis et fornicatoribus\nueniam pollicentur aduersus principalem Christiani\nnominis disciplinam, quam ipsum quoque saeculum usque\nadeo testatur, ut, si quando, eam in feminis nostris inquinamentis\npotius carnis quam tormentis punire contendat id uolens\neripere quod uitae anteponunt. sed iam haec gloria extinguitur\net quidem per eos quos tanto constantius oportuerat\neiusmodi maculis nullam subscribere ueniam, quanto propterea,\nquotiens uolunt, nubunt, ne moechiae et fornicationi succidere\ncogantur, quod melius est nubere quam uri. nimirum propter\ncontinentiam incontinentia necessaria est, incendium ignibus\nextinguetur. cur ergo et crimina postmodum indulgent paenitentiae\nnomine, quorum remedia praestituunt multinubentiae\niure? nam et remedia uacabunt, cum crimina indulgentur\net crimina manebunt, si remedia uacabunt. itaque utrobique\nde sollicitudine et neglegentia ludunt, praecauendo uanissime\nquibus parcunt et parcendo ineptissime quibus praecauent, cum\naut praecauendum non sit ubi parcitur aut parcendum non\nsit ubi praecauetur. praecauent enim, quasi nolint admitti\ntale quid, indulgent autem, quasi uelint admitti; quando si\nadmitti nolint, non debeant indulgere, si indulgere uelint, non\ndebeant praecauere. nec enim moechia et fornicatio de modicis\net de mediis delictis deputabuntur, ut utrumque competat, et\nsollicitudo quae praecauet et securitas quae indulget. sed cum\nea sint quae culmen criminum teneant, non capit et indulgeri .\n\n\n\n\n\n\nquasi modica et praecaueri quasi maxima. nobis autem maxima\nant summa sic quoque praecauentur, dum nec secundas quidem\npost fidem nuptias permittitur nosse, nuptialibus et dotalibus,\nsi forte, tabulis a moechiae et fornicationis opere diuersas, et\nideo durissime nos infamantes paracletum disciplinae enormitate\ndigamos foris sistimus. eundem limitem liminis moechis quo-\n. que et fornicatoribus figimus ieiunas pacis lacrimas profusuris\nnec amplius ab ecclesia quam publicationem dedecoris relaturis.\nCeterum deus, inquiunt, bonus et optimus et misericors\net miserator et misericordiae plurimus, quam omni sacrificio\nanteponit, non tanti ducens peccatoris mortem quam paenitentiam,\nsalutificator omnium hominum et maxime fidelium. itaque\net filios dei misericordes et pacificos esse oportebit, donantes\ninuicem sicut et Christus donauit nobis, non iudicantes, ne\niudicemur. domino enim suo stat quis uel cadit: tu\nquis es, ut seruum iudices alienum? dimitte, et dimittetur\ntibi. talia et tanta futilia eorum, quibus et deo adulantur et\nsibi lenocinantur, effeminantia magis quam uigorantia disciplinam,\nquantis et nos et contrariis possumus repercutere, quae\net dei seueritatem intemptent et nostram constantiam prouocent?\nquia etsi bonus natura deus, tamen et iustus. ex causa\nenim, sicut sanare nouit, ita et caedere, faciens pacem, sed et\ncondens mala, paenitentiam malens, sed et Hieremiae mandans,\nne pro populo peccatore deprecaretur. quod, et si ieiunauerint,\ninquit, non exaudiam obsecrationem eorum.\net rursus: et tu ne adoraueris pro populo et ne postulaueris\npro his in prece et oratione, quoniam non\nexaudiam in tempore, quo inuocauerint me, in tempore\nadflictionis suae. et adhuc supra, idem misericordiae\npraelator quam sacrificii: et tu ne adoraueris pro populo\n\n\n\n\n\n\nisto et ne postulaueris misericordiam consequi eos et\nne accesseris pro his ad me, quoniam non exaudiam\nutique misericordiam postulantes, utique ex paenitentia flentes\net ieiunantes et adflictationem suam offerentes deo. deus enim\nzelotes, et qui naso non deridetur, adulantium scilicet bonitati\neius, et qui licet patiens, tamen per Esaiam comminatur\npatientiae finem: tacui, numquid et semper tacebo et\nsustinebo? quieui uelut parturiens, exsurgam et arescere\nfaciam. ignis enim procedet ante faciem ipsius,\net exuret inimicos eius, non solum corpus, uerum et animas\noccidens in gehennam. ceterum iudicantibus quomodo dominus\ncomminetur ipse demonstrat: quo enim iudicio iudicaueritis,\niudicabitur de uobis. ita non prohibuit iudicare,\nsed docuit. unde et apostolus iudicat et quidem in causa fornicationis,\ndedendum eiusmodi hominem satanae in interitum\ncarnis, increpans etiam quod fratres non apud sanctos iudicarentur.\nadiciens enim inquit: ut quid mihi eos qui foris sunt\niudicare? dimittis autem, ut dimittatur tibi a deo. delicta\nmundantur, quae quis in fratrem, non deum admiserit. debitoribus\ndenique dimissuros nos in oratione profitemur, sed\nnon decet ultra de auctoritate scripturarum eiusmodi funem\ncontentiosum alterno ductu in diuersa distendere, ut haec restringere\nfrenos disciplinae, illa laxare uideatur, quasi incertae\net paenitentiae subsidium illa prosternere per lenitatem, haec\nnegare per austeritatem. porro et auctoritas scripturae in suis\nterminis stabit sine alterutra oppositione. et paenitentiae subsidium\nsuis condicionibus determinatur sine passiua concessione,\net ipsae prius causae eius distinguuntur sine confusa\npropositione. causas paenitentiae delicta condicimus. haec\n\n\n\n\n\n\ndiuidimus in duos exitus. alia erunt remissibilia, alia inremissibilia.\nsecundum quod nemini dubium est alia castigationem\nmereri, alia damnationem. omne delictum aut uenia dispungit\naut poena, uenia ex castigatione, poena ex damnatione. de\nista differentia iam et quasdam praemisimus altercationes\nscripturarum hinc retinentium hinc dimittentium delicta. sed\net Iohannes docebit: si quis scit fratrem suum delinquere\ndelictum non ad mortem, postulabit et dabitur uita\nei; quia non ad mortem delinquit, hoc erit remissibile.\nest delictum ad mortem; non pro illo dico, ut quis postulet,\nhoc erit inremissibile. ita ubi est postulationis ratio,\nillic etiam remissionis; ubi nec postulationis, ibi aeque nec\nremissionis. secundum hanc differentiam delictorum paenitentiae\nquoque condicio discriminatur. alia erit quae ueniam\nconsequi possit, in delicto scilicet remissibili, alia quae consequi\nnullo modo possit, in delicto scilicet inremissibili. et\nsuperest specialiter de moechiae et fornicationis statu exami\nnare, in quam delictorum partem debeant redigi.\nSed prius decidam intercedentem ex diuerso responsionem\nad eam paenitentiae speciem, quam cum maxime definimus\nuenia carere. si enim, inquiunt, aliqua paenitentia caret uenia,\niam nec in totum agenda tibi est. nihil enim agendum est\nfrustra. porro frustra agetur paenitentia, si caret uenia. omnis\nautem paenitentia agenda est. ergo omnis ueniam consequatur,\nne frustra agatur, quia non erit, si frustra agatur.\nporro frustra agitur, si uenia carebit. merito itaque opponunt,\nquod huius quoque paenitentiae fructum, id est ueniam,\nin sua potestate usurpauerunt. quantum enim ad illos, a\nquibus pacem humanam consequitur, frustra agitur. quantum\n\n\n\n\n\n\nautem ad nos, qui solum dominum meminimus delicta concedere,\net utique mortalia, non frustra agetur. ad dominum\nâ€¢ enim remissa et illi exinde prostrata, hoc ipso magis operabitur\nueniam, quod eam a solo deo exorat, quod delicto suo\nhumanam pacem sufficere non credit, quod ecclesiae mauult erubescere\nquam communicare. adsistit enim pro foribus eius\net de notae suae exemplo ceteros admonet et lacrimas fratrum\nsibi quoque aduocat et redit plus utique negotiata, compas-\\'\nsionem scilicet quam communicationem. et si pacem hic non\nmetit, apud dominum seminat. nec amittit, sed praeparat\nfructum. non uacabit ab emolumento, si non uacauerit ab officio.\nita nec paenitentia huiusmodi uana nec disciplina eiusmodi\ndura est. deum ambae honorant. illa nihil sibi blandiendo\nfacilius impetrabit, ista nihil sibi adsumendo plenius\nadiuuabit.\nPossumus igitur demandata paenitentiae distinctione ad\nipsorum iam delictorum regredi censum, an ea sint, quae ueniam\nab hominibus consequi possint. inprimis quod moechiam\net fornicationem nominamus, usus expostulat. habet et fides\nquorundam nominum familiaritatem. ita in omni opusculo\nusum custodimus. ceterum si adulterium et si stuprum dixero,\nunum erit contaminatae carnis elogium. nec enim interest\nnuptam alienam an uiduam quis incurset, dum non suam feminam;\nsicut nec locis refert, in cubiculis an in turribus pudicitia\ntrucidetur. omne homicidium et extra siluam latrocinium\nest. ita et ubicunque uel in quacunque semetipsum\nadulterat et stuprat, qui aliter quam nuptiis utitur. ideo penes\nnos occultae quoque coniunctiones, id est non prius apud ecclesiam\nprofessae, iuxta moechiam et fornicationem iudicari periclitantur.\nnec inde consertae nuptiae obtentu matrimonii crimen\neludant. reliquas autem libidinum furias impias et in\n\n\n\n\n\n\n\n\ncorpora et in sexus ultra iura naturae non modo limine, uerum\nomni ecclesiae tecto submouemus, quia non sunt delicta, sed\nmonstra.\nErgo moechia, quod etiam fornicationis est res, secundum\nopus criminis quanti aestimanda sit sceleris prima lex dei\npraesto est. siquidem post interdictam alienorum deorum superstitionem\nipsorumque idolorum fabricationem, post commendatam\nsabbati uenerationem, post imperatam in parentes\nsecundam a deo religionem nullum aliud in talibus titulis firmandis\nmuniendisque substruxit praeceptum quam non moechaberis.\npost spiritalem enim castitatem sanctitatemque\ncorporalis sequebatur integritas. et hanc itaque muniuit hostem\nstatim eius prohibendo moechiam. quale delictum iam intellege,\ncuius cohibitionem post idololatriam ordinauit. nihil secundum\nlonginquat a primo. nihil tam proximum primo quam\nsecundum. quod fit ex primo, aliud quodammodo primum est.\nitaque moechia adfinis idololatriae. nam et idololatria moechiae\nnomine et fornicationis saepe populo exprobrata etiam sorte\nconiungetur illi, sicut et serie; etiam damnatione cohaerebit\nilli, sicut et dispositione. eo amplius praemittens non moechaberis,\nadiungit non occides. honorauit itaque moechiam,\nquam homicidio anteponit, in prima utique fronte\nsanctissimae legis, in primis titulis caelestis edicti, principalium\nutique delictorum proscriptione signatam. de loco modum, de\nordine statum, de confinio meritum cuiusque dignoscas. est et\nmali dignitas, quod in summo aut in medio pessimorum collocatur.\npompam quandam atque suggestum aspicio moechiae,\nhinc ducatum idololatriae antecedentis, hinc comitatum homicidii\ninsequentis. inter duos apices facinorum eminentissimos\nsine dubio digna consedit, et per medium eorum quasi uacantem\nlocum pari criminis auctoritate compleuit. quis eam talibus\nlateribus inclusam, talibus costis circumfultam a\n\n\n\n\n\n\ncohaerentium corpore diuellet, de uicinorum criminum nexu, de\npropinquorum scelerum complexu, ut solam eam secernat ad\npaenitentiae fructum? nonne hinc idololatria, inde homicidium\ndetinebunt et, si qua uox fuerit, reclamabunt, noster hic cuneus\nest, nostra compago? ab idololatria initiamur, illa distinguente\nconiungimur, illi de medio emicanti adunamur; concorporauit\nnos scriptura diuina, litterae ipsae glutina nostra\nsunt, iam nec ipsa sine nobis potest. ego quidem idololatria\nsaepissime moechiae occasionem subministro. sciunt luci\nmei et mei montes, et uiuae aquae ipsaque in urbibus templa\nquantum euertendae pudicitiae procurem. ego quoque homicidium\nnonnumquam moechiae elaboro. ut tragoedias omittam,\nsciunt hodie uenenarii, sciunt magi, quot pellicatus ulciscar,\nquot riualitates defendam, quot custodes, quot delatores, quot\nconscios auferam. sciunt etiam obstetrices, quot adulteri conceptus\ntrucidentur. etiam apud Christianos non est moechia\nsine nobis. ibidem sunt idololatriae, ubi immundi spiritus res\nest; ibidem est et homicidium, ubi homo, cum inquinatur,.\nocciditur. igitur aut nec illis aut etiam nobis paenitentiae\nsubsidia conuenient. aut detinemus eam, aut sequimur. haec\nipsae res loquuntur. si res uoce deficiunt, adsistit idololatres,\nadsistit homicida, in medio eorum adsistit et moechus. pariter ,\nde paenitentiae officio sedent, in sacco et cinere inhorrescunt,\neodem fletu ingemiscunt, eisdem precibus ambiunt, eisdem\ngenibus exorant, eandem inuocant matrem. quid agis, mollissima\net humanissima disciplina? aut omnibus eis hoc esse\ndebebis, beati enim pacifici, aut, si non omnibus, nostra\nesse. idololatren quidem et homicidam semel damnas, moechum\nuero de medio excipis? idololatrae successorem,\n\n\n\n\n\n\n\n\nhomicidae antecessorem, utriusque collegam? personae acceptatio\nest: miserabiliores paenitentias reliquisti.\nPlane, si ostendas, de quibus patrociniis exemplorum\npraeceptorumque caelestium soli moechiae et in ea fornicationi\nquoque ianuam paenitentiae expandas, ad hanc iam lineam\ndimicabit nostra congressio. praescribam tamen tibi formam\nnecesse est, ne ad uetera manum emittas, ne in terga respicias.\nuetera enim transierunt secundum Esaiam, et nouata\nest iam nouatio secundum Hieremiam, et obliti posteriorum\nin priora porrigimur secundum apostolum, et lex et prophetae\nusque ad Iohannem secundum dominum. nam et si cum maxime\na lege coepimus demonstrando moechiam, merito ab eo\nstatu legis, quem Christus non dissoluit, sed impleuit. onera\nenim legis usque ad Iohannem, non remedia. operum iuga\nreiecta sunt, non disciplinarum. libertas in Christo non fecit\ninnocentiae iniuriam. manet lex tota pietatis sanctitatis humanitatis\nueritatis castitatis iustitiae misericordiae beneuolentiae\n-pudicitiae. in qua lege beatus uir qui meditabitur die\nac nocte. de qua idem Dauid rursus: lex domini inuituperabilis,\nconuertens animas; iura domini directa,\noblectantia corda; praeceptum domini longe lucens,\ninluminans oculos. sic et apostolus: itaque lex quidem\nsancta est, et praeceptum sanctum et optimum; utique:\nnon moechaberis. sed et supra: legem ergo euacuamus\nper fidem? absit, sed legem sistimus, scilicet\nin his quae et nunc nouo testamento interdicta etiam cumulatiore\npraecepto prohibentur. pro \\'non moechaberis\\', \\'qui\nuiderit ad concupiscentiam, iam moechatus est in corde\nsuo\\', et pro \\'non occides\\' \\'qui dixerit fratri suo Racha,\nreus erit gehennae\\'. quaere, an salua sit lex non moechandi,\ncui accessit nec concupiscendi. ceterum si qua uobis exempla in\n\n\n\n\n\n\nsinu plaudent, non opponentur huic quam defendimus disciplinae.\nfrustra enim lex suprastructa est, origines quoque delictorum\nid est concupiscentias et uoluntates non minus quam\nfacta condemnans, si ideo hodie concedetur moechiae uenia,\nquia et aliquando concessa est. cui emolumento hodie pleniore\ndisciplina coercetur, nisi ut maiore forsitan lenocinio tuo indulgeatur?\ndabis ergo et idololatrae et omni apostatae ueniam,\nquia et populum ipsum totiens reum istorum totiens inuenimus\nretro restitutum. communicabis et homicidae, quia et Nabothae\nsanguinem Achab deprecatione deleuit et Dauid Uriae caedem\ncum causa eius moechia confessione purgauit. iam et incesta\ndonabis propter Loth et fornicationes cum incesto propter\nIudam et turpes de prostitutione nuptias propter Osee, et non\ntantum frequentatas, uerum et semel plures, propter patres\nnostros. utique enim dignum est peraequari nunc quoque gratiam\ncirca omnia retro indulta, si de pristino aliquo exemplo\nuenia moechiae uindicatur. habemus quidem et nos eiusdem\nuetustatis exempla pro sententia nostra non modo non indulti,\nuerum etiam repraesentati iudicii fornicationis. et utique sufficit-\nScit tantum numerum xxiv milium populi fornicantis in filias\nMadian una plaga ruisse. sed malo in gloriam Christi a Christo\ndeducere disciplinam. habuerint pristina tempora omnis impudicitiae,\nsi uolunt psychici, etiam potestatem. luserit ante\nChristum caro, immo perierit antequam a domino suo requisita\nest: nondum erat digna dono salutis, nondum apta officio\nsanctitatis. adhuc in Adam deputabatur cum suo uitio, facile\nquod speciosum uiderat concupiscens et ad inferiora respiciens\net de ficulneis foliis pruriginem retinens. inhaerebat\n\n\n\n\nusquequaque libidinis uirus et f lactae sortes non habentes, idoneae\nquod nec ipsae adhuc aquae lauerant. at ubi sermo dei de-\n. scendit in carnem ne nuptiis quidem resignatam et sermo\ncaro factus est ne nuptiis quidem resignanda, quae ad lignum\nnon incontinentiae, sed tolerantiae accederet, quae non dulce\naliquid, sed amarum aliquid inde gustaret, quae non ad inferos,\nsed ad caelum pertineret, quae non lasciuiae frondibus,\nsed sanctimoniae floribus praecingeretur, quae munditias suas\naquis traderet, exinde caro quaecumque in Christo reliquas\nsordes pristinas soluit, alia iam res est, noua emergit, iam non\nex seminis limo, non ex concupiscentiae fimo, sed ex aqua\npura et spiritu mundo. quid itaque illam de pristino excusas?\nnon corpus Christi, non membra Christi, non templum dei\nuocabatur, cum ueniam moechiae consequebatur. itaque si\nexinde, quo statum uertit, et in Christum tincta induit Christum\net magno redempta est, sanguine scilicet domini, [et\nmagnum] tenes aliquod exemplum siue praeceptum siue formam\nsiue sententiam indultae siue indulgendae fornicationis\natque moechiae, habes etiam temporis a nobis definitionem,\nex quo deputetur aetas quaestionis.\nA parabolis licebit incipias, ubi est ouis perdita a domino\nrequisita et humeris eius reuecta. procedant ipsae picturae\ncalicum uestrorum, si uel in illis perlucebit interpretatio\npecudis illius, utrumne Christiano an ethnico peccatori de restitutione\nconliniet. praescribimus enim ex naturae disciplina,\nex lege auris et linguae, ex mentis sanitate ea semper responderi\nquae prouocantur id est ad ea quae prouocant. prouocabat,\nut opinor, quod Pharisaei publicanos et peccatores ethnicos\nadmittentem dominum et cum illis de uictu communicantem\n\n\n\n\nindignati mussitabant. ad hoc dominus pecudis perditae restitutionem\ncum figurasset, cui alii configurasse credendum est\nquam ethnico perdito, de quo agebatur, non de Christiano,\nqui adhuc nemo? aut quale est, ut dominus quasi cauillator\nresponsionis omissa specie praesenti, quam repercutere deberet,\nde futura laboret? sed ouis proprie Christianus et grex domini\necclesiae populus et pastor bonus Christus et ideo Christianus\nin oue intellegendus, qui ab ecclesiae grege errauerit.\nergo nihil ad Pharisaeorum mussitationem respondisse uis dominum,\nsed ad tuam \\'praesumptionem? et tamen ita eam\nuindicare debebis, ut neges in ethnicum competere, quae in\nChristianum existimas conuenire. dic mihi, nonne omne hominum\ngenus unus dei grex est? nonne uniuersarum gentium\nidem deus et dominus et pastor est? quis magis perit a deo\nquam ethnicus, quamdiu errat? quis magis requiritur a deo\nquam ethnicus, quando reuocatur a Christo? denique antecedit\nhic ordo in ethnicis; siquidem non aliter Christiani ex ethnicis\nfiunt nisi prius perditi et a deo requisiti et a Christo reportati.\nita etiam hunc ordinem seruari oportet, ut in eos tale\naliquid interpretemur, in quibus prius. at tu, opinor, hoc uelis,\nut ouem non de grege perditam faceret, sed de arca uel armario.\nsic etsi ethnicorum reliquum numerum iustum ait, non\nideo Christianos esse ostendit, cum Iudaeis agens et illos cum\nmaxime obtundens, quod indignarentur spei ethnicorum, sed\nut exprimeret aduersus liuorem Pharisaeorum suam gratiam\net beneuolentiam etiam circa unum ethnicum, praeposuit unius\npeccatoris salutem ex paenitentia quam illorum ex iustitia. aut\nnumquid non iusti Iudaei, et quibus paenitentia opus non\nesset habentibus gubernacula disciplinae et timoris instrumenta\n\n\n\n\nlegem et prophetas? posuit igitur illos in parabola, etsi non\nquales erant, sed quales esse debuerant, quo magis suffunderentur,\naliis et non sibi paenitentiam audientes necessariam.\nperinde drachmae parabolam, ut ex eadem materia prouocatam,\naeque in ethnicum interpretamur, etsi in domo amissam, quasi\nin ecclesia, etsi ad lucernae lumen repertam, quasi ad dei\nuerbum. atquin totus hic mundus una omnium domus est, in\nquo magis ethnico gratia dei inlucet, qui in tenebris inuenitur,\nquam Christiano, qui iam in dei luce est. denique et oui et\ndrachmae unus error adscribitur. nam si iam in Christianum\npeccatorem defingerentur post fidem perditam, et de iterata\namissione eorum et restitutione tractaretur. decedam nunc\npaulisper de gradu isto, quo magis eum etiam decedendo commendem,\ncum sic quoque obduxero diuersae partis praesumptionem.\ncondico Christianum iam peccatorem in parabola utraque\nportendi, non tamen ideo eum adfirmandum, qui de facinore\nmoechiae et fornicationis restitui per paenitentiam possit. licet\nenim perisse dicatur, erit et de perditionis genere retractare,\nquia et ouis non moriendo, sed errando et drachma non interiendo,\nsed latitando perierunt. ita licet dici perisse, quod saluum\nest. perit igitur et fidelis elapsus in spectaculum quadrigarii\nfuroris et gladiatorii cruoris et scaenicae foeditatis et\nxysticae uanitatis, in lusus, in conuiuia saecularis sollemnitatis,\nsi in officium, in ministerium alienae idololatriae aliquas artes\nadhibuit aut incuriosius in uerbum ancipitis negationis aut\nblasphemiae impegit. ob tale quid extra gregem datus est\nuel et ipse forte ira tumore aemulatione, quod denique saepe\n\n\n\n\nfit, dedignatione castigationis abrupit. debet requiri atque reuocari.\nquod potest recuperari, non perit, nisi foris perseuerauerit.\nbene interpretaberis parabolam uiuentem adhuc reuocans\npeccatorem. moechum uero et fornicatorem quis non\nmortuum statim admisso pronuntiauit? quo ore mortuum restitues\nin gregem ex parabolae eius auctoritate, quae non mortuum\npecus reuocat? denique si meministi prophetarum, cum pastores\nincrepantur, puto Ezechielis est uox: pastores, ecce\nlac deuoratis et lanis uestimini; quod forte est occidistis,\nquod infirmum est non curastis, quod comminutum\nest non ligastis, quod expulsum est non conuertistis,\nquod periit non requisistis. numquid et de mortuo\nexprobrat, quod non et illud in gregem reficere curauerint?\nplane ingerit, quod perire oues fecerint et a bestiis agri comedi\n— neque possunt nec perire in mortem nec comedi, si relinquantur\n— non, ut perditae in mortem et comestae resumantur.\niuxta drachmae quoque exemplum etiam intra domum dei\necclesiam licet esse aliqua delicta pro ipsius drachmae modulo\nac pondere mediocria, quae ibidem delitescentia mox ibidem\net reperta statim ibidem cum gaudio emendationis transigantur.\nmoechiae uero et fornicationis non drachma, sed talentum,\nquibus exquirendis non lucernae spiculo [lumine], sed totius\nsolis lancea opus est. simul apparuit, statim homo de ecclesia\nexpellitur nec illic manet nec gaudium confert repertrici ecclesiae,\nsed luctum nec congratulationem aduocat uicinarum sed\ncontristationem proximarum fraternitatum. commissa itaque\netiam hac nostra cum illorum interpretatione eo magis in\nethnicum spectabunt et ouis et drachmae argumenta, quanto\nnec in eius delicti Christianum competere possunt, propter\nquod in Christianum de diuersa parte coguntur.\nSed enim plerosque interpretes parabolarum idem exitus\ndecipit, quem in uestibus purpura oculandis saepissime euenire\n. est. cum putaueris recte conciliasse temperamenta colorum\net credideris comparationes eorum inter se unasse erudite,\nmox utroque corpore et luminibus expressis errorem omnem\ntraducta diuersitas euomet. eadem itaque caligine circa filiorum\nquoque duorum parabolam quibusdam ad praesens concolorantibus\nfiguris a uero lumine exorbitant eius comparationis\nquam parabolae materia praetexit. duos enim populos in\nduobus filiis collocant, Iudaicum maiorem, Christianum minorem.\nnec enim possunt exinde Christianum peccatorem in filio minore\ndisponere ueniam consecuturum, nisi in maiore Iudaicum\nexpresserint. porro si Iudaicum ostendero deficere a comparatione\nfilii maioris, consequenter utique nec Christianus admittetur\nde configuratione filii minoris. licet enim filius audiat\net Iudaeus et maior, quia prior in adoptione, licet et Christiano\nreconciliationem dei patris inuideat, quod uel maxime\ndiuersa pars carpit, sed non erit Iudaei dictum ad patrem:\necce quot annis tibi seruio et praeceptum tuum numquam\npraeteriui. quando enim non transgressor legis Iudaeus,\naure audiens et non audiens, odio habens traducentem\nin portis et aspernamento sermonem sanctum? sic nec patris\nad Iudaeum erit uox: tu semper mecum es, et omnia\nmea tua sunt. Iudaei enim apostatae filii pronuntiantur, generati\nquidem et in altum elati, sed qui non computauerint\ndeum et qui dereliquerint dominum et in iram prouocauerint\nsanctum Israelis. omnia plane Iudaeo concessa dicemus, cui\netiam condicio gratior quaeque de gula erepta est, nedum ipsa\nterra paternae promissionis. atque adeo non minus hodie\n\n\n\n\n\n\nIudaeus quam minor filius prodacta substantia dei in aliena regione\nmendicat seruiens usque adhuc principibus eius, id est\nsaeculi huius. quaerant igitur alium Christiani suum fratrem; .\nIudaeum enim parabola non recipit. multo aptius Christianum\nmaiori et Iudaeum minori filio adaequassent secundum fidei\ncomparationem, si ordo utriusque populi ab utero Rebeccae\ndesignatus permitteret demutationem. nisi quod et clausula\nrefragaretur. Christianum enim de restitutione Iudaei gaudere\net non dolere conueniet, siquidem tota spes nostra cum\nreliqua Israelis expectatione coniuncta est. ita etsi quaedam\nfacient, [et] aliis contra sapientibus interimitur exemplorum\nperaequatio. quamquam, etsi omnia ad speculum respondere\npossint, unum et praecipuum periculum interpretationum, ne\naliorsum temperetur facilitas comparationum, quam quo parabolae\ncuiusque materia mandauit. meminimus enim et histriones,\ncum allegoricos gestus adcommodant canticis, alia\nlonge a praesenti et fabula et scaena et persona et tamen congruentissime\nexprimentes. sed uiderit ingenium extraordinarium.\nnihil enim ad Andromacham. sic et haeretici easdem parabolas\nquo uolunt tribuunt, non quo debent aptissime excludunt.\nquare aptissime? quoniam a primordio secundum occasiones\nparabolarum ipsas materias confinxerunt doctrinarum. uacuit\nscilicet illis solutis a regula ueritatis ea conquirere atque componere,\nquorum parabolae uidentur.\nNos autem quia non ex parabolis materias commentamur,\nsed ex materiis parabolas interpretamur, nec ualde laboramus\nomnia in expositione torquere, dum contraria quaeque\ncaueamus. quare centum oues? et quid utique decem drachmae?\net quae illae scopae? necesse erat, ut qui unius peccatoris\nsalutem gratissimam deo uolebat exprimere, aliquam numeri\n\n\n\n\nquantitatem nominaret, de quo unum quidem perisse describeret,\nnecesse erat, ut habitus requirentis drachmam in domo\ntam scoparum quam lucernae adminiculo adcommodaretur.\nhuiusmodi enim curiositates et suspecta faciunt quaedam et\ncoactarum expositionum subtilitate plerumque deducunt a ueritate.\nsunt autem, quae et simpliciter posita sunt ad struendam\net disponendam et tegendam parabolam, ut illuc perducantur,\ncui exemplum procuratur. et duo utique filii illuc\nspectabunt, quo et drachma et ouis. quibus enim cohaerent,\neandem habent causam eandemque utique mussitationem Pharisaeorum\nerga commercium domini et ethnicorum. aut si\nquis dubitat ethnicos fuisse publicanos apud Iudaeam usurpatam\niam pridem Pompeii manu atque Luculli, legat Deuteronomium:\nnon erit uectigal pendens ex filiis Israel.\nnec tam execrabile esset nomen publicanorum apud dominum,\nnisi extraneum, uendentium ipsius caeli et terrae et maris\ntransitus. peccatores autem cum adiungit publicanis, non\nstatim Iudaeos ostendit, etsi aliqui fuisse potuerunt. sed unum\ngenus ethnicorum alios ex officio peccatores id est publicanos,\nalios ex natura id est non publicanos, pariter ponendo distinxit.\nceterum nec denotaretur cum Iudaeis communicans uictum,\nsed cum ethnicis, quorum mensam Iudaica disciplina depellit.\nnunc de filio prodigo id prius considerandum est quod utilius.\nnon enim admittetur exemplorum adaequatio, licet in agina\ncongruentissima, si fuerit saluti nocentissima. totum autem\nstatum salutis in tenore disciplinae constitutum subuerti uidemus\nea interpretatione, quae ex diuerso adfectatur. nam si\nChristianus est qui acceptam a deo patre substantiam utique\nbaptismatis, utique spiritus sancti et exinde spei aeternae longe\neuagatus a patre prodigit ethnice uiuens, si exutus bonis mentis\netiam principi saeculi (cui alii quam diabolo?) seruitium suum\ntradidit et ab eo porcis alendis, immundis scilicet spiritibus\n\n\n\n\n\n\ncurandis praepositus resipuit ad patrem reuerti, iam non\nmoechi et fornicatores, sed idololatrae et blasphemi et negatores\net omne apostatarum genus hac parabola patri satisfacient,\net elisa est uerissime hoc imaginis modo tota substantia sacramenti.\nquis enim timebit prodigere, quod habebit postea recuperare?\nquis curabit perpetuo conseruare, quod non perpetuo\npoterit amittere? securitas delicti etiam libido est eius. recuperabit\nigitur et apostata uestem priorem, indumentum spiritus\nsancti, et anulum denuo, signaculum lauacri, et rursus\nilli mactabitur Christus, et recumbet eo in toro, de quo indigne\nuestiti a tortoribus solent tolli et abici in tenebras, nedum\nspoliati. plus est igitur, si nec expedit in Christianum\nconuenire ordinem filii prodigi. quod si nec in Iudaeum integre\nfilii imago concurrit, ad propositum domini simpliciter\ninterpretatio gubernabitur. uenerat dominus utique, ut quod\nperierat saluum faceret, medicus languentibus magis quam\nsanis necessarius. hoc et in parabolis figurabat et in sententiis\npraedicabat. quis perit hominum, quis labat de ualetudine,\nnisi qui deum nescit? quis saluus ac sanus, nisi qui deum\nnouit? has duas species de genere fraternas haec quoque signabit\nparabola. uide an habeat ethnicus substantiam in deo\npatre census et sapientiae et naturalis agnitionis in deum, per\nquam et apostolus notat in sapientia dei non cognouisse mundum\nper sapientiam deum, quam utique a deo acceperat.\nhanc itaque prodegit longe a domino moribus iactus inter errores\net inlecebras et libidines saeculi, ubi fame ueritatis compulsus\ntradidit se principi huius aeui. ille eum praefecit porcis\n(ut familiare id daemonum pecus pasceret), ubi nec ille compos\n\n\n\n\n\n\nesset uitalis escae simulque alios uideret in opere diuino abundantes\npane caelesti. recordatur patris dei, satisfacto redit,\nuestem pristinam recipit, statum scilicet eum, quem Adam\ntransgressus amiserat. anulum quoque accepit tunc primum,\nquo fidei pactionem interrogatus obsignat, atque ita exinde\nopimitate dominici corporis uescitur, eucharistia scilicet. hic\nerit prodigus filius, qui numquam retro frugi, qui statim prodigus,\nquod non statim Christianus. hunc et Pharisaei de\nsaeculo ad patris complexus reuertentem in publicanis et peccatoribus\nmaerebant.. et ideo ad hoc solum maioris fratris adcommodatus\nest liuor, non quia innocentes et deo obsequentes\nIudaei, sed quia inuidentes nationibus salutem, plane quos\nsemper apud patrem esse oportuerat. et utique Iudaeus ad\nprimam statim uocationem Christiani gemit, non ad secundam\nrestitutionem. illa enim etiam ethnicis relucet, haec uero\nquae in ecclesiis agitur ne Iudaeis quidem nota est. puto me\net materiae parabolarum et congruentiae rerum et tutelae disciplinarum\nadcommodatiores interpretationes reddidisse. ceterum\nsi in hoc gestit diuersa pars ouem et drachmam et filii luxuriam\nChristiano peccatori configurare, ut moechiam et fornicationem\npaenitentia donent, aut et cetera delicta pariter capitalia\nconcedi oportebit aut paria quoque eorum moechiam et\nfornicationem inconcessibilia seruari. sed plus est, quod nihil\naliud argumentari licet citra id de quo agebatur. denique si\naliorsum parabolas transducere liceret, ad martyrium potius\ndirigeremus spem illarum, quod solum omni substantia prodacta\nrestituere filium poterit et drachmam inter omnia licet\nin stercore repertam cum gaudio praedicabit, et ouem per\naspera quaeque et abrupta fugitiuam humeris ipsius domini in\ngregem referet. sed malumus in scripturis minus, si forte,\nsapere quam contra. proinde sensum domini custodire debemus\natque praeceptum. non est leuior transgressio in interpretatione\nquam in conuersatione.\nExcusso igitur iugo in ethnicum disserendi parabolas\nistas et semel dispecta uel recepta necessitate non aliter interpretandi\nquam materia propositi est, contendunt iam nec competere\nethnicis paenitentiae denuntiationem, quorum delicta obnoxia\nei non sint, ignorantiae scilicet imputanda, quam sola\nnatura ream deo faciat. porro nec remedia sapere quibus\npericula ipsa non sapiant, illic autem paenitentiae constare rationem\nubi conscientia et uoluntate delinquitur, ubi et culpa\nsapiat et gratia, illum lugere, illum uolutari, qui sciat et quid\namiserit et quid sit recuperaturus, si paenitentiam deo immolarit\nutique eam magis filiis offerenti quam extraneis. num\nergo et Ionas idcirco ethnicis Niniuitis non putabat paenitentiam\nnecessariam, cum cauillaretur in praedicationis officio,\nan potius misericordiam dei prouidens etiam in extraneos profusam\nquasi destructuram praeconium uerebatur? atque adeo\npropter ciuitatem profanam, nondum dei compotem, adhuc\nignorantia delinquentem, paene periit prophetes? nisi quod\nexemplum passus est dominicae passionis ethnicos quoque paenitentes\nredempturae. bene quod et Iohannes domini uias\nsternens non minus militantibus et publicanis quam filiis\nAbraham paenitentiae erat praeco. ipse dominus Sidoniis et\nTyriis praesumpsit paenitentiam, si uirtutum documenta uidissent.\natquin ego illam naturalibus magis peccatoribus competere\ncontendam quam uoluntariis. magis enim merebitur\nfructum eius qui nondum eo usus est quam qui iam et abusus\nest, magisque sapient remedia prima quam exoleta. nimirum\ndominus ingratis benignus magis quam ignaris et citius reprobatis\nmisericors quam nondum probatis, ut non magis irascatur\ncontumeliis clementiae suae quam blandiatur, et non libentius\nextraneis eam impertiat quam in filiis perdidit, cum gentes\nsic adoptauerit, dum Iudaei de patientia ludunt. sed hoc\nuolunt psychici, ut deus iusti iudex eius peccatoris paenitentiam\nmalit quam mortem qui mortem paenitentia maluit. quod si\n\n\n\n\nita est, peccando promeremur. age tu funambule pudicitiae\net castitatis et omnis circa sexum sanctitatis, qui tenuissimum\nfilum disciplinae eiusmodi ueri auia pendente uestigio ingrederis,\ncarnem spiritu librans, animam fide moderans, oculum\nmetu temperans. quid itaque in gradu totus es? perge sane,\nsi potueris, si uolueris, dum tam securus et quasi in solido\nes. nam si qua te carnis uacillatio, animi auocatio, oculi euagatio\nde tenore decusserit, deus bonus est. suis, non ethnicis, .\nsinum subicit; secunda te paenitentia excipiet; eris iterum de\nmoecho Christianus. haec tu mihi benignissime dei interpres.\nsed cederem tibi, si scriptura Pastoris, quae sola moechos\namat, diuino instrumento meruisset incidi, si non ab omni concilio\necclesiarum, etiam uestrarum, inter apocrypha et falsa\niudicaretur, adultera et ipsa et inde patrona sociorum, a qua\net alias initiaris, cui ille, si forte, patrocinabitur pastor, quem\nin calice depingis, prostitutorem et ipsum Christiani sacramenti,\nmerito et ebrietatis idolum et moechiae asylum post\ncalicem subsecuturae, de quo nihil libentius bibas quam ouem\npaenitentiae secundae. at ego eius pastoris scripturam haurio,\nquae non potest frangi. hanc mihi statim Iohannes offert\ncum paenitentiae lauacro et officio dicentem: facite dignos\npaenitentiae fructus, et ne dixeritis, patrem habemus\nAbraham (ne scilicet rursum blandimenta delinquentiae de\npatrum resumerent gratia): potest enim deus de lapidibus\nistis filios suscitare Abrahae. sic et nos sequitur, ut\neos, qui hactenus delinquant, facientes dignum paenitentiae\nfructum. quid enim ex paenitentia maturescit quam emendationis\neffectus? sed et si uenia potius est paenitentiae fructus,\nhanc quoque consistere non licet sine cessatione delicti. ita\ncessatio delicti radix est ueniae, ut uenia sit paenitentiae fructus.\nExinde quod ad euangelium pertinet, parabolarum quidem\ndiscussa iam quaestio est. si uero et factis aliquid tale pro\npeccatoribus edidit dominus, ut cum peccatrici feminae etiam\ncorporis sui contactum permittit lauanti lacrimis pedes eius et\ncrinibus detergenti et unguento sepulturam ipsius inauguranti,\nut cum Samaritanae sexto iam matrimonio non moechae, sed prostitutae,\netiam quod nemini facile, quis esset ostendit, nihil ex\nhoc aduersariis confertur, et si iam Christianis ueniam delictorum\npraestitisset. nunc enim dicimus, soli domino hoc licet, hodie potestas\nindulgentiae eius operetur. ad illa tamen tempora, quibus\nin terris egit, hoc definimus nihil aduersum nos praeiudicare,\nsi peccatoribus etiam Iudaeis uenia conferebatur. Christiana\nenim disciplina a nouatione testamenti et, ut praemisimus, a\nredemptione carnis id est domini passione censetur. nemo perfectus\nante repertum ordinem fide, nemo Christianus ante Christum\ncaelo resumptum, nemo sanctus ante spiritum sanctum\nde caelo repraesentatum ipsius disciplinae determinatorem.\nItaque isti qui alium paracletum in apostolis et per\napostolos receperunt, quem nec in prophetis propriis agnitum\niam nec in apostolis possident, age nunc uel de apostolico instrumento\ndoceant maculas carnis post baptisma respersae\npaenitentia dilui posse. non in apostolis quoque ueteris legis\nforma soluta circa moechiae quanta sit demonstrationem, ne\nforte leuior existimetur in nouitate disciplinarum quam in uetustate.\ncum primum intonuit euangelium et uetera concussit,\nut de legis retinendae necessitate disceptaretur, primam hanc\nregulam de auctoritate spiritus sancti apostoli emittunt ad eos\nqui iam ex nationibus allegi coeperant. uisum est, inquiunt,\nspiritui sancto et nobis nullum amplius uobis adicere\n\n\n\n\n\n\n\n\n\n\npondus quam eorum a quibus necesse est abstineri,\na sacrificiis et a fornicationibus et sanguine. a\nquibus obseruando uos recte agetis uetante spiritu\nsancto. sufficit et hic seruatum esse moechiae et fornicationi\nlocum honoris sui inter idololatriam et homicidium. interdictum\nenim sanguinis multo magis humani intellegemus.\nporro qualia uideri uolunt apostoli crimina, quae sola in obseruatione\nde lege pristina excerpunt, quae sola necessario abstinenda\npraescribunt? non quod alia permittant, sed quod\nhaec sola praeponant utique non remissibilia, qui ethnicorum\ncausa cetera legis onera remissibilia fecerunt. cur ergo ceruicem\nnostram a tanto iugo excusant, nisi ut illis compendia ista\ndisciplinae semper imponant? cur totum gulae indulgent, nisi\nut perpetuo ad necessariora constringant? soluerunt a pluribus,\nut nocentioribus obseruandis obligaremur. compensatione res\nacta est. lucrati sumus multa, ut aliqua praestemus. compensatio\nautem reuocabilis non est, nisi denique reuocabitur\niteratione moechiae utique et sanguinis et idololatriae. tota\nenim iam lex sumetur, si ueniae condicio soluetur. sed non\nleuiter nobiscum pactus spiritus sanctus, etiam ultro pactus,\nquo magis honorandus. sponsionem eius nemo dissoluet nisi\ningratus. iam nec recipiet quae dimisit nec dimittet quae retinuit.\nnouissimi testamenti semper indemutabilis status est,\net utique recitatio decreti consiliumque illud cum saeculo desinet.\nsatis denegauit ueniam eorum, quorum custodiam elegit,\nuindicabit quae non perinde concessit. hinc est, quod neque\nidololatriae neque sanguini pax ab ecclesiis redditur. de qua\nfinitione sua apostolos excidisse, puto, non licet credere; aut\nsi credere quidam possunt, debebunt probare.\nNouimus plane et hic suspiciones eorum. reuera enim\nsuspicantur apostolum Paulum in secunda ad Corinthios eidem\nfornicatori ueniam dedisse, quem in prima dedendum satanae\nin interitum carnis pronuntiarit, impium patris de matrimonio\nheredem, quasi uel ipsum postea stilum uerterit, scribens: si\nquis autem contristauit, non me contristauit, sed ex\nparte, ne uos onerem omnes. satis est talis increpatio\nquae a multis fit; uti e contrario magis uos uelitis\ndonare et aduocare, ne forte abundantiore tristitia\ndeuoretur eiusmodi. propter quod oro uos,\nconstituatis in eum dilectionem. in hoc enim et scripsi,\nuti cognoscam probationem uestram, quod in omnibus\nobauditis mihi. si cui autem donaueritis, et ego.\nnam et ego si quid donaui, donaui in persona Christi,\nne fraudemur a satana, quoniam non ignoramus iniectiones\neius. quid hic de fornicatore, quid de paterni tori\ncontaminatore, quid de Christiano ethnicorum impudentiam\nsupergresso intellegitur, cum perinde utique speciali uenia absoluisset\nquem speciali ira damnasset? obscurius miseretur\nquam indignatur. apertior est in austeritate quam in lenitate.\natquin facilius ira quam indulgentia obliqua est. magis tristiora\ncunctantur quam laetiora. de modica scilicet indulgentia\nagebatur; quae, si forte, nunc aestimaretur, quando\nmaxima quaeque non soleant etiam sine praedicatione donari,\ntanto abest sine significatione. et tu quidem paenitentiam\nmoechi ad exorandam fraternitatem in ecclesiam inducens con-\\'\nciliciatum et concineratum cum dedecore et horrore compositum\nprosternis in medium ante uiduas, ante presbyteros, omnium\nlacinias inuadentem, omnium uestigia lambentem, omnium genua\n\n\n\n\n\n\n\n\ndetinentem, inque eum hominis exitum quantis potes misericordiae\ninlecebris bonus pastor et benedictus papa contionaris\net in parabola ouis capras tuas quaeris? tua ouis ne rursus\nde grege exiliat (quasi non exinde iam liceat quod nec semel\nlicuit), ceteras etiam metu comples cum maxime indulgens?\napostolus uero sceleratam libidinem fornicationis incesto onustam\ntam proiecte ignouisset, ut nec hunc saltem habitum legitimum\npaenitentiae, quem ab ipso didicisse deberes, ab eo\nexegerit? nihil de postero sit comminatus, nihil de cetero allocutus?\nquin immo et ultra obsecrat, constituerent in eum\ndilectionem, quasi satisfaciens, non quasi ignoscens. et tamen\ndilectionem audio, non communicationem. quod et ad Thessalonicenses:\nsi quis autem non obaudit sermoni nostro\nper epistolam, hunc notate nec commisceamini illi,\nut reuereatur, non quasi inimicum deputantes, sed\nquasi fratrem obiurgantes. adeo potuisset dicere et fornicatori\ndilectionem solummodo concessam, non et communicationem,\nincesto uero nec dilectionem, quem scilicet auferri iussisset\nde medio ipsorum, multo magis utique de animo. sed\nuerebatur, ne fraudarentur a satana circa eius personae amissionem,\nquem satanae ipse proiecerat, aut ne abundantia maeroris\ndeuoraretur, quem in interitum carnis addixerat. hic iam\ncarnis interitum in officium paenitentiae interpretantur, quod\nuideatur ieiuniis et sordibus et incuria omni et dedita opera\nmalae tractationis carnem exterminando satis deo facere, ut\nex hoc argumententur fornicatorem, immo incestum illum non\nin perditionem satanae ab apostolo traditum, sed in emendationem,\nquasi postea ueniam ob interitum id est conflictationem\ncarnis consecuturum, igitur et consecutum. plane idem apostolus\nHymenaeum et Alexandrum satanae tradidit, ut\n\n\n\n\n\n\nemendarentur non blasphemare, sicut Timotheo suo scribit. sed et\nipse datum sibi ait sudem, angelum satanae, a quo colaphizaretur,\nne se extolleret. si et hoc tangunt, ut traditos satanae\nab illo in emendationem, non in perditionem intellegamus,\nquid simile blasphemia et incestum et anima ab his integra,\nimmo non aliunde quam ex summa sanctitate et ex omni innocentia\nelata, quae in apostolo colaphis, si forte, cohibebatur,\nper dolorem, ut aiunt, auriculae uel capitis? incestum uero\natque blasphemia totos homines in possessionem ipsi satanae,\nnon angelo eius tradidisse meruerunt. et de hoc enim interest,\nimmo et ad hoc plurimum refert, quod illos traditos ab\napostolo legimus satanae, apostolo uero angelum datum satanae.\npostremo cum deprecatur dominum Paulus, quid audit?\nsatis habe gratiam meam, uirtus enim in infirmitate\nperficitur. hoc qui satanae deduntur audire non possunt.\nHymenaei autem et Alexandri crimen si et in isto et in futuro\naeuo inremissibile est, blasphemia scilicet, utique apostolus\nnon aduersus terminum domini sub spe ueniae dedisset satanae\niam a fide in blasphemiam mersos. unde et naufragos eos iuxta\nfidem pronuntiauit, non habentes iam solacium nauis ecclesiae.\nillis enim uenia negatur, qui de fide in blasphemiam\nimpegerunt. ceterum ethnici et haeretici cotidie ex blasphemia\nemergunt. sed et si dixit: tradidi eos satanae, uti disciplinam\nacciperent non blasphemandi, de ceteris dixit,\nqui illis traditis satanae id est extra ecclesiam proiectis erudiri\nhaberent blasphemandum non esse. sic igitur et incestum\nfornicatorem non in emendationem, sed in perditionem tradidit\nsatanae, ad quem iam super ethnicum delinquendo transierat,\nut discerent fornicandum non esse. denique in\n\n\n\n\n\n\ninteritum, inquit, carnis, non in cruciatum, ipsam substantiam\ndamnans, per quam exciderat, quae exinde iam perierat baptismate\namisso, ut spiritus, inquit, saluus sit in die domini.\net de hoc enim quaeratur, si spiritus hominis ipsius\nsaluus erit. ergo saluus erit spiritus tanto scelere pollutus,\npropter hoc perdita carne. saluus sit in poena? ergo poenam\nsine carne censebit contraria interpretatio? sic resurrectionem\ncarnis amittimus. superest igitur ut eum spiritum dixerit,\nqui in ecclesia censetur, saluum id est integrum praestandum\nin die domini ab immunditiarum contagione eiecto incesto fornicatore.\nsiquidem subiungit: non scitis, quod modicum\nfermentum totam desipiat consparsionem? et tamen\nfornicatio incesta non erat modicum, sed grande fermentum.\nEt his itaque discussis, quae intercesserant, regredior\nad secundam Corinthiorum, ut probem illud quoque apostoli\ndictum: sufficiat eiusmodi homini increpatio ista quae\na multis, non in fornicatoris personam conuenire. si enim\ndedendum satanae pronuntiauerat in interitum carnis, utique\ndamnauerat eum magis quam increpauerat. alius ergo erat,\ncui uoluit sufficere increpationem; siquidem fornicator non increpationem\nde sententia eius retulerat, sed damnationem.\nnam et hoc ipsum dispiciendum tibi offero, an fuerint in epistola\nprima et alii qui apostolum contristauerint incondite\nagentes et contristati sint ab illo increpationem referentes\niuxta sensum epistolae secundae, ex quibus in ea ueniam aliquis\npotuerit adipisci. animaduertamus autem totam epistolam\nprimam, ut ita dixerim, non atramento, sed felle conscriptam,\ntumentem indignantem dedignantem comminantem inuidiosam\net per singulas causas in quosdam quasi mancipes earum figuratam.\nsic enim exegerant schismata et aemulationes et\n\n\n\n\n\n\ndissensiones et praesumptiones et elationes et contentiones, ut\net inuidia onerarentur et correptione retunderentur et superbia\nelimarentur et austeritate deterrerentur. et qualis inuidia humilitatis\naculeus? deo gratias ago, quod neminem uestrum\ntinxerim, nisi Crispum et Gaium, ne qui dicat,\nquod in nomine meo tinxerim. nec enim iudicaui scire\naliquid in uobis quam legum Christum et hunc crucifixum.\net puto, nos deus apostolos nouissimos elegit\nuelut bestiarios, quoniam spectaculum facti sumus\nhuic mundo et angelis et hominibus et purgamenta\nhuius mundi facti sumus, omnium peripsema, et: non\nsum liber, non sum apostolus, non Christum Iesum dominum\nnostrum uidi? de quali contra supercilio pronuntiare\ncompulsus est: mihi autem in modico est, ut a uobis interroger\naut ab humano die; neque enim conscius mihi\nsum, et: gloriam meam nemo inaniet. non scitis quod\nangelos sumus iudicaturi? ceterum libertas quam aperta\nobiurgationis, quam exerta acies machaerae spiritalis: iam ditati\nestis, iam saturati estis, iam regnatis, et: si quis se\nputat scire, nondum scit quemadmodum oporteat eum\nscire! nonne et tunc in faciem alicuius impingens, quis enim,\ninquit, te discernit? quid autem habes, quod non accepisti?\nsi autem accepisti quid gloriaris, quasi non acceperis?\nnonne et illos in os caedit? quidam autem in conscientia\nusque nunc quasi idolothytum edunt. sic autem delinquentes\npercutien.do conscientias fratrum infirmas in Christum\ndelinquent. iam uero et nominatim: aut non habemus potestatem\nmanducandi et bibendi et mulieres circumducendi,\nsicut et ceteri apostoli et fratres domini et\nCephas? et: si alii de potestate uestra consequuntur,\n\n\n\n\n\n\nnon magis nos? aeque et illos singulari stilo figit: propterea\nqui se putat stare, uideat ne cadat, et: si quis\ncontentiosus uidetur, nos talem consuetudinem non\nhabemus neque ecclesia domini. tali clausula maledicto\ndetexta, si quis non amat dominum Iesum, sit anathema\nmaranatha, aliquem utique percussit. sed illic magis\nstabo, ubi apostolus magis feruet, ubi ipse fornicator aliis\nquoque negotium fecit. quasi non sim uenturus ad uos,\ninflati sunt quidam. ueniam autem citius, si permiserit\ndominus, et cognoscam non sermonem eorum\nqui inflati sunt, sed uirtutem. non enim in sermone\nest regnum dei, sed in uirtute. et quid uultis? ueniam\nad uos in uirga an in spiritu lenitatis? quid enim suberat?\nauditur in uobis in totum fornicatio et talis fornicatio,\nqualis \\'nec in gentibus, ut uxorem patris sui\nquis habeat. et uos inflati estis, et non luxistis potius,\nut auferatur de medio uestrum qui tale facinus admisit?\npro quo lugerent? utique pro mortuo. ad quem lugerent?\nutique ad dominum, ut quo modo auferatur de medio\neorum, non utique ut extra ecclesiam detur. hoc enim non a\ndeo postularetur quod erat in praesidentis officio, sed ut per\nmortem hanc quoque communem et propriam carnis ipsius,\nquae iam cadauer corruptiuum esset et immunditia inrecuperabili\ntabiosum, plenius de ecclesia deberet auferri. et ideo, quoquo\nmodo interim potuit auferri, iudicauit dedendum eiusmodi\nsatanae in interitum carnis. maledici enim eam sequebatur,\nquae diabolo proiciebatur, ut sacramento benedictionis exauctoraretur\nnumquam in castra ecclesiae reuersura. uidemus\nitaque hoc in loco diuisam apostoli seueritatem in quendam\n\n\n\n\n\n\ninflatum et in quendam incestum, in alterum uirga, in alterum\nsententia armatum. uirga, quam minabatur, sententia, quam exsequebatur;\nillam adhuc coruscantem, hanc statim fulminantem,\nqua increpabat, qua damnabat. certumque est exinde increpitum\nquidem sub intentatione uirgae tremuisse, damnatum uero sub\nrepraesentatione poenae perisse. statim ille timens plagam ***,\nabiit ille luens poenam. cum ad Corinthios eiusdem apostoli\nlitterae iterantur, uenia fit plane, sed incertum cui, quia nec\npersona nec causa proscribitur. res cum sensibus conferam. si\nincestus opponitur, ibidem erit et inflatus. sane rei ratio satis\n. habetur, cum inflatus increpitus est, incestus uero damnatus\nest. inflato ignoscitur, sed increpito; incesto non uidetur\nignotum, ut damnato. si ei ignoscebatur, cui deuoratio ex\nmaerore nimio timebatur, deuorari adhuc increpitus periclitabatur\ndeficiens ob comminationem et maerens ob increpationem;\ndamnatus uero et culpa et sententia iam deuoratus deputabatur,\nqui non maerere haberet, sed pati quod ante passionem\nmaerere potuisset. si idcirco ignoscebatur, ne fraudaremur a\nsatana, in eo utique detrimentum praecauebatur quod nondum\nperisset. nihil de transacto praecauetur, sed de adhuc saluo.\ndamnatus autem et quidem in possessionem satanae iam tunc\nperierat ecclesiae, cum tale facinus admiserat, nedum cum et\nab ipsa eierabatur. quomodo uereretur fraudem pati eius,\nquem iam et ereptum amiserat et damnatum habere non potuerat?\npostremo, quid iudicem indulgere conueniet, quod pronuntiatione\ndeciderit an quod interlocutione suspenderit, et\nutique eum iudicem, qui non solet ea quae destruxit reaedificare,\nne transgressor habeatur? age iam, si non tot personas\nprima epistola contristasset, si neminem increpuisset, neminem\nterruisset, si solum incestum cecidisset, si nullum in causam\neius in pauorem misisset, inflatum consternasset, nonne melius\n\n\n\n\nsuspicareris et fidelius argumentareris aliquem potius longe\nalium apud Corinthios tunc in eadem causa fuisse, ut increpitus\net territus et maerore saucius propterea permittente modulo\ndelicti ueniam postea ceperit, quam ut eam incesto fornicatori\ninterpretareris? hoc enim legisse debueras, etsi non in epistola,\nsed in ipsa apostoli secta, a pudore clarius quam stilo\neius impressum, ne scilicet Paulum apostolum Christi, doctorem\nnationum in fide et ueritate, uas electionis, ecclesiarum conditorem,\ncensorem disciplinarum, tantae leuitatis inficeres, ut\naut damnauerit temere quem mox esset absoluturus aut temere\nabsoluerit quem non temere damnasset, ob solam licet fornicationem\nsimplicis impudicitiae, nedum ob incestas nuptias et\nimpiam luxuriam et libidinem parricidalem, quam nec nationibus\ncomparauerat, ne consuetudini deputaretur, quam absens\niudicarat, ne spatium reus lucraretur, quam aduocata etiam\ndomini uirtute damnauerat, ne humana sententia uideretur.\nlusit igitur et de suo spiritu et de ecclesiae angelo et de uirtute\ndomini, si quod de consilio eorum pronuntiauerat, rescidit.\nSi etiam sequentia illius epistolae ad intentationem apostoli\nextendas, nec ipsa comparabuntur ad obliterationem incesti,\nne et hic suffundatur apostolus posteriorum incongruentia\nsensuum. quale est enim, ut cum maxime incesto fornicatori\npostliminium largitus ecclesiasticae pacis statim ingesserit de\nauersatione immunditiarum, de amputatione macularum, de exhortatione\nsanctimoniarum, quasi nihil contrarium paulo ante\ndecreuerit? compara denique, an eius sit dicere: propterea\nhabentes ministrationem istam, secundum quod misericordiam\nconsecuti sumus, non deficimus, sed abdicamus\nocculta dedecoris, qui non dedecoris tantum, sed\n\n\n\n\n\n\net sceleris manifestum dedamnauerit: an eiusdem sit excusare\naliquam impudicitiam qui inter titulos laborum suorum post\nangustias atque pressuras, post ieiunia et uigilias castimoniam\nquoque praedicarit: an eiusdem sit recipere in communicationem\nreprobos quosque qui scribat: quae enim societas iustitiae\net iniquitati? quae autem communicatio luci et\ntenebris? quae consonantia Christo et Belial? aut quae\npars fideli cum infideli? aut quis consensus templo\ndei et idolis? nonne constanter audire debebit, et quomodo\ndiscernis quae supra incesti restitutione iunxisti? illo enim\nconcorporato rursus ecclesiae et iustitia cum iniquitate sociatur\net tenebrae cum luce communicant et Belial consonat\nChristo et infidelis cum fideli sacramenta participat. et uiderint\nidola, ipse templi dei uitiator in templum dei conuenit.\nnam et hic, uos enim, inquit, estis templum dei uiui.\ndicit enim, quia inhabitabo in uobis, et inambulabo,\net ero deus illorum, et illi erunt mihi populus. propter\nquod discedite de medio eorum, separamini et immundum\nne attigeritis. hoc quoque euoluis o apostole,\nut cum maxime ipse tanto immunditiarum gurgiti manum\ntradis, immo et ** adhuc superdicis: habentes igitur promissionem\nistam, dilecti, emundemus nos ab omni inquinamento\ncarnis et spiritus perficientes castimoniam\nin dei timore. oro te, qui talia infigit mentibus nostris, reuocauerat\naliquem fornicatorem in ecclesiam? an ideo scribit,\nne tibi nunc reuocasse uideatur? haec sicuti et praeteritis\npraescribere, ita et sequentibus praeiudicare debebunt. in finem\nenim epistolae dicens, ne rursus cum uenero, humiliet\n\n\n\n\n\n\nme deus, et lugeam multos eorum qui ante deliquerunt\net paenitentiam non egerunt super immunditia quam\nadmiserunt, fornicatione et uilitate, non utique recipiendos\nconstituit, si paenitentiam inissent, quos in ecclesia\ninuenturus erat, sed lugendos et sine dubio eiciendos, ut paenitentiam\nperderent. et ceterum non competit eum de communicatione\naliquid hic ostendisse, qui eam supra luci et tenebris,\niustitiae et iniquitati negarat. sed ignorant apostolum\nomnes isti, qui aliquid contra naturam atque propositum hominis\nipsius, contra formam et regulam doctrinarum eius intellegunt,\nut sanctitatis omnis etiam ex semetipso magistrum,\nimpuritatis omnis exsecratorem et expiatorem et ubique talem\ncitius incesto quam alicui humaniori reo ecclesiam reddidisse\npraesumant.\nNecesse est igitur usque illis apostolum ostendi quem\nego et in secunda Corinthiorum talem defendam qualem in\nomnibus litteris noui. qui et in prima primus omnium templum\ndei dedicauit: non scitis uos templum dei esse et\nin uobis dominum habitare? qui et templo sanciendo\npurificandoque aeditualem legem scripsit: si quis templum\ndei uitiauerit, uitiabit illum deus; templum enim dei\nsanctum est, quod estis uos. age iam, quis omnino uitiatum\na deo redintegrauit id est traditum satanae in interitum\ncarnis, cum idcirco substruxerit: nemo seducat semetipsum\nid est nemo praesumat uitiatum a deo redintegrari denuo\nposse? sicut rursus inter cetera, immo et ante cetera, moechos\net fornicatores et molles et masculorum concubitores negans\nregnum dei consecuturos praemisit: ne erraueritis, scilicet\nsi putaueritis eos consecuturos. quibus autem regnum adimitur,\nutique nec uita permittitur quae inest regno. etiam ingerens:\nsed haec quidem fuistis, sed abluti estis, sed\nsanctificati estis in nomine domini Iesu Christi et in\nspiritu dei nostri, quanto delicta ista ante lauacrum accepto\n\n\n\n\n\n\nfacit, tanto post lauacrum inremissibilia constituit, siquidem\ndenuo ablui non licet. agnosce et in sequentibus Paulum\ncolumnam immobilem disciplinarum: cibi uentri, et uenter\ncibis, deus et hunc et illos conficit; corpus autem non\nfornicationi, sed deo. faciamus enim hominem, ait\ndeus, ad imaginem et similitudinem nostram, et fecit\nhominem deus, ad imaginem et similitudinem dei fecit\nillum. dominus corpori; et sermo enim caro factus est.\ndeus autem et dominum suscitauit et nos suscitabit\nper uirtutem suam, propter corporis scilicet nexum cum\nillo. et ideo: non scitis corpora uestra membra Christi?\nquia et Christus dei templum. euertite templum hoc,\net ego illud in triduo resuscitabo. auferens membra\nChristi faciam membra fornicariae? non scitis, quod,\nqui adglutinatur fornicariae, unum corpus efficitur?\nerunt enim duo in unam carnem. qui autem adglutinatur\ndomino, unus est spiritus. fugite fornicationem.\nsi reuocabilem uenia, quomodo fugiam moechus denuo futurus?\nnihil profecero, si eam fugero; unum ero corpus, cui communicando\nadglutinabor. omne delictum quod admiserit homo\nextra corpus est; qui autem fornicatur, in corpus suum\npeccat. ac ne hoc dictum in licentiam fornicationis inuaderes,\nut in rem tuam, non domini delicturus, aufert te tibi, et Christo,\nsicut disposuerat, addicit, et non estis uestri, statim opponens,\nempti enim estis pretio, sanguine scilicet domini;\nglorificate et tollite dominum in corpore uestro. hoc\nqui praecipit, uide an ignouerit ei, qui dedecorauerit deum et\n\n\n\n\n\n\nqui deiecerit eum de corpore suo et quidem per incestum. si\nuis omnem notitiam apostoli ebibere, ut intellegas, quanta secure\ncensurae omnem siluam libidinum caedat et eradicet et\nexcaudicet, ne quidquam de recidiuo fruticare permittat, aspice\nillum a iusta fruge naturae, a matrimonii dico pomo, animas\nieiunare cupientem. de quibus autem scripsistis, bonum\nest homini mulierem non contingere; sed propter fornicationem\nunusquisque uxorem suam habeat; uir uxori\net uxor uiro debitum reddat. huius boni fibulam quis illum\nnesciat inuitum relaxasse, ut fornicationi obuiam esset? quam\nsi cui indulsit uel indulget, utique consilium remedii sui infregit\net tenebitur iam frenandis continentiae coniugiis, si\nfornicatio, ob quam permittuntur, non timebitur. non enim\ntimebitur quae ignoscetur. et tamen ignouisse se profitetur\nmatrimonii usum, non imperasse. uult enim omnes sibi esse\naequales. quando autem licita ignoscuntur, inlicita qui sperant?\ninnuptis quoque et uiduis bonum esse dicit exemplo eius perseuerare,\nsi uero deficerent, nubere; quia praeest nubere quam\nuri. quibus, oro, ignibus deterius est uri, concupiscentiae an\npoenae? atquin si fornicatio habet ueniam, non uritur concupiscentia\neius. apostoli autem magis est poenae ignibus prouidere.\nquod si poena est quae urit, ergo ueniam non habet\nfornicatio, quam manet poena. interea et diuortium prohibens\npro eo aut uiduitatis perseuerantiam aut reconciliationem pacis\ndominico praecepto aduersus moechiam procurat, quia qui dimiserit\nuxorem praeter causam moechiae, facit eam\nmoechari, et qui dimissam a uiro ducit, moechatur.\nquanta remedia spiritus sanctus instaurat, ne id scilicet denuo\nadmittatur quod ignosci denuo non uult? iam si usquequaque\n\n\n\n\n\n\noptimam dicit homini sic esse: iunctus es uxori, ne quaesieris\nsolutionem, ut moechiae locum non des: solutus\nes ab uxore, ne quaesieris uxorem, ut opportunitatem\ntibi serues: quod et si duxeris uxorem, et si nupserit\nuirgo, non peccat, pressuram tamen carnis habebunt\nhuiusmodi, â€” et hic parcendo permittit. ceterum\ntempus in collecto constituit, ut et qui habent\nuxores sic sint tamquam non habentes. praeterit enim\nhabitus huius mundi, iam scilicet non desiderantis: crescite\net multiplicamini. sic uult nos praeter sollicitudinem\ndegere, quia innupti de domino curent quomodo placeant\ndeo, nupti uero de mundo recogitent quomodo\nplaceant coniugio. sic melius facere pronuntiat uirginis conseruatorem\nquam erogatorem. sic et illam beatiorem discernit\nquae amisso uiro fidem ingressa amauerit occasionem uiduitatis.\nsic haec omnia continentiae consilia ut diuina commendat;\nputo, inquit, et ego spirituIl} dei habeo. quis iste\nest adsertor audacissimus omnis impudicitiae, moechorum et\nfornicatorum et incestorum plane fidelissimus aduocatus, quibus\nhonorandis suscepit hanc causam aduersus spiritum sanctum,\nut falsum testimonium recitet de apostolo eius? nihil tale\nPaulus indulsit, qui totam carnis necessitatem de probis etiam\ntitulis obliterare conatur. indulget sane non adulteria, sed\nnuptias. parcit sane matrimoniis, non stupris. temptat ne\nnaturae quidem ignoscere, ne culpae blandiatur? studet compescere\nbenedictionis concubitum, ne maledictionis excusetur.\nhoc ei supererat, carnem uel a sordibus purgare; a maculis\nenim non potest. sed est hoc sollemne peruersis et idiotis\nhaereticis, iam et psychicis uniuersis, alicuius capituli ancipitis\n\n\n\n\n\n\noccasione aduersus exercitum sententiarum instrumenti totius\narmari.\nProuoca ad apostolicam aciem, aspice epistulas eius,\nomnes pro pudicitia, pro castitate, pro sanctitate praetendunt,\nomnes in luxuriae et lasciuiae et libidinis negotia iaculantur.\nquid denique et Thessalonicensibus scribit? aduocatio enim\nnostra non ex seductione nec ex immunditia, et: haec\nest uoluntas dei, sanctimonia uestra, abstinere uos a\nfornicatione, scire unumquemque uas suum possidere\nin sanctimonia et honore, non in libidine concupiscentiae,\nsicut nationes, quae deum ignorant. quid Galatae\nlegunt? manifesta sunt opera carnis. quaenam ista? in\nprimis posuit fornicationem immunditiam lasciuiam, quae praedico\nuobis, sicut praedixi, quod qui talia agunt, regnum\ndei non sunt consecuturi hereditati. Romani uero quid\nmagis discunt quam non derelinquere dominum post fidem?\nquid ergo dicimus? perseueramus in delinquentia, ut\nsuperet gratia? absit. qui mortui sumus delinquentiae,\nquomodo uiuemus in ea adhuc? an ignoratis, quod, qui\ntincti sumus in Christo, in mortem eius sumus tincti?\nconsepulti ergo sumus per baptismum in mortem, ut,\nsicut Christus resurrexit a mortuis, ita et nos in nouitate\nuitae incedamus. si enim consepulti sumus\nsimulacro mortis eius, sed et resurrectionis erimus,\nhoc scientes quod uetus homo noster confixus est illi.\nsi autem mortui sumus cum Christo, credimus quod\net conuiuemus cum illo, scientes quod Christus suscitatus\na mortuis iam non moriatur, mors non iam\ndominetur eius. quod enim mortuus est delinquentiae,\nmortuus est semel. quod autem uiuit, deo uiuit. ita\n\n\n\n\n\n\net uos reputate uosmetipsos mortuos quidem delinquentiae,\nuiuentes autem deo per Christum Iesum.\nigitur semel Christo mortuo nemo potest, qui post Christum\nmortuus, delinquentiae, et maxime tantae, reuiuiscere. aut si\npossit fornicatio et moechia denuo admitti, poterit et Christus\ndenuo mori. instat autem apostolus prohibens regnare delin- .\nquentiam in corpore nostro mortali, cuius infirmitatem carnis\nnouerat. sicut enim exhibuistis membra uestra famulari immunditiae\net iniquitati, ita et nunc exhibete ea famula iustitiae\nin sanctimoniam. nam etsi habitare bonum in carne sua\nnegauit, sed secundum legem litterae, in qua fuit, secundum\nautem legem spiritus, cui nos annectit, liberat ab infirmitate\ncarnis. lex enim, inquit, spiritus uitae manumisit te\na lege delinquentiae et mortis. licet enim ex parte ex\nIudaismo disputare uideatur, sed in nos dirigit integritatem et\nplenitudinem disciplinarum, propter quos laborantes in lege\nmiserit deus per carnem filium suum in similitudine\ncarnis delinquentiae, et propter delinquentiam damnauerit\ndelinquentiam in carne, uti ius legis, inquit,\nimpleretur in nobis, qui non secundum carnem, sed\nsecundum spiritum incedimus. qui enim secundum\ncarnem incedunt, ea quae carnis sunt sapiunt, et qui\nsecundum spiritum, ea quae sunt spiritus. sensum autem\ncarnis mortem adfirmauit esse, dehinc et inimicitiam et in deum,\net eos qui sunt in carne, id est in sensu carnis, deo placere non\nposse, et, si secundum carnem uiuitis, inquit, futurum est\nut moriamini. quid autem intellegimus carnis sensum et carnis\nuitam nisi quodcumque pudet pronuntiare? cetera enim carnis\net apostolus nominasset. proinde et Ephesiis pristina reputans\nde futuro monet: in quibus et nos conuersati sumus\n\n\n\n\n\n\n\n\n\n\nfacientes concupiscentias et uoluptates carnis. notans\ndenique illos qui se negassent, scilicet Christianos, eo quod se\ntradidissent in operationem immunditiae omnis, uos autem,\ninquit, non sic didicistis Christum. et iterum sic dicit:\nqui furabatur, iam non furetur. sed et qui moechabatur\nhactenus, non moechetur, et qui fornicabatur hactenus, non\nfornicetur. adiecisset enim et haec, si talibus ueniam porrigere\nconsuesset uel porrigi omnino uoluisset, qui nec uerbo pollui\nuolens, omnis, inquit, sermo turpis non procedat ex ore\nuestro. item: fornicatio autem et immunditia omnis\nne nominetur quidem inter uos, sicut decet sanctos,\ntanto abest ut excusetur, hoc scientes, quod omnis fornicator\naut immundus non habeat dei regnum. nemo uos\nseducat inanibus uerbis. propter hoc uenit ira dei super\nfilios incredulitatis. quis seducit inanibus uerbis, nisi qui\ncontionatur remissibilem esse moechiam? non intuens etiam\nfundamenta eius ab apostolo effossa, cum ebrietates et comessationes\ncompescit, sicut et hic: et nolite inebriari uino,\nin quo est luxuria. demonstrat et Colossensibus, quae\nmembra mortificent super terram, fornicationem immunditiam\nlibidinem concupiscentiam malam et turpiloquium. concede\niam tot ac talibus sententiis unum illud quod tenes. pauca\nmultis, dubia certis, obscura manifestis adumbrantur. etiam\nsi pro certo apostolus Corinthio illi fornicationem donasset,\nesset aliud, quod semel contra institutum suum pro ratione\ntemporis faceret. circumcidit Timotheum solum et tamen abstulit\ncircumcisionem.\nSed haec, inquit, ad interdictionem pertinebunt omnis impudicitiae\net ad indictionem omnis pudicitiae, saluo tamen loco\nueniae, quae non statim denegatur, si delicta damnantur, quando\n\n\n\n\n\n\nueniae tempus cum damnatione concurrat, quam excludit. sequebatur\net hoc psychicos sapere, et ideo reseruauimus huic\nloco quae aperte ad communicationem ecclesiasticam causis\neiusmodi negandam etiam antiquitus cauta sunt. nam et in\nprouerbiis Salomon, quae παροιμίας dicimus, specialiter de\nmoecho nusquam expiabili, moechus autem, inquit, per\nindigentiam sensuum perditionem animae suae adquirit,\ndolores et dehonestationes sustinet. ignominia\nautem eius non abolebitur in aeuum. plena\nenim zeli indignatio uiro non parcet in die iudicii.\nhoc si de ethnico putaueris dictum, certe de fidelibus iam\naudisti per Esaiam: excedite de medio eorum et separamini\net immundum ne tetigeritis. habes statim in psalmis\nbeatum uirum, qui non abierit in consilio impiorum\nnec in uia peccatorum steterit et in cathedra\npestilentiae non sederit. cuius et postea uox: non sedi\ncum consessu uanitatis et cum inique agentibus non\nintroibo, odiui ecclesiam malignantium et cum impiis\nnon sedebo, et: lauabo cum innocentibus manus\nmeas et altare tuum circumdabo, domine, ut solus plures,\nquoniam quidem cum sancto sanctus eris: et cum\nuiro innocente innocens eris, et cum electo electus\neris, et cum peruerso peruersus eris. et alibi: peccatori\nautem dicit dominus, ut quid tu exponis iustificationes\nmeas et adsumis testamentum meum per os\ntuum? si uidebas furem, currebas cum eo et cum adulteris\nportionem tuam ponebas. hinc igitur informatus\net apostolus, scripsi, inquit, uobis in epistola, non\n\n\n\n\n\n\n\n\ncommisceri fornicatoribus, non utique fornicatoribus huius\nmundi, et reliqua. ceterum oportebat uos exire de mundo.\nnunc autem scribo uobis, si quis frater nominatur in\nuobis fornicator aut idololatres (quid enim tam coniunctum?)\naut idololatres (quid enim tam propinquum?) et cetera,\ncum talibus ne cibum quidem sumere, nedum eucharistiam;\nquoniam scilicet et fermentum modicum totam desipit\nconspersionem. item ad Timotheum: manus nemini\ncito imponas neque communices delictis alienis. item\nad Ephesios: nolite ergo participes esse eorum; fuistis\nenim aliquando tenebrae. et adhuc pressius: nolite communicare\noperibus infructuosis tenebrarum, immo et\nreuincite ea. quae enim in occulto ab eis fiunt, turpe\nest edicere. quid turpius impudicitiis? si autem et ab otiose\nincedente fratre denuntiat subduci Thessalonicensibus, quanto\nmagis et a fornicatore? haec enim consultata sunt Christi\necclesiam diligentis, qui se pro ea tradidit, uti eam sanctificet\nemundans lauacro aquae in uerbo et sistat sibi ecclesiam gloriosam\nnon habentem maculam aut rugam, utique post lauacrum,\nsed sit sancta et sine opprobrio, exinde scilicet sine\nruga uetustatis ut uirgo, sine macula fornicationis ut sponsa,\nsine probro uilitatis ut emundata. quid, si et hic respondere\nconcipias, adimi quidem peccatoribus uel maxime carne pollutis\ncommunicationem, sed ad praesens, restituendam scilicet ex\npaenitentiae ambitu, secundum illam clementiam dei, quae\nmauult peccatoris paenitentiam quam mortem? hoc enim\nfundamentum opinionis uestrae usquequaque pulsandum est.\ndicimus itaque, clementiae diuinae si ita esse competisset\n\n\n\n\n\n\ndemonstrationem sui etiam post fidem lapsis, ita apostolus diceret:\nnolite communicare operibus tenebrarum, nisi paenitentiam\negerint, et, cum talibus ne cibum quidem sumere, nisi\nposteaquam caligas fratrum uolutando deterserint, et, qui templum\ndei uitiauerit, uitiabit illum deus, nisi omnium focorum\ncineres in ecclesia de capite suo excusserit. debuerat enim\nquae damnauerat proinde determinasse, quonam usque et sub\nqua condicione damnasset, si temporali et condicionali et non\nperpetua seueritate damnasset. porro cum in omnibus epistolis\net post fidem talem prohibeat admitti et admissum a communicatione\ndetrudat, sine spe condicionis ullius aut temporis,\nnostrae magis sententiae adsistit, eam paenitentiam ostendens\ndominum malle, quae ante fidem, quae ante baptisma morte\npeccatoris potior habeatur, semel diluendi per Christi gratiam\nsemel pro peccatis nostris morte functi. nam hoc etiam in\nsua persona apostolus statuit. adfirmans enim Christum ad\nhoc uenisse, ut peccatores saluos faceret, quorum primus ipse\nfuisset, quid adicit? et misericordiam sum consecutus,\nquoniam ignorans feci in incredulitate. ita clementia\nilla dei malentis paenitentiam peccatoris quam mortem ad\nignorantes adhuc et adhuc incredulos spectat, quorum causa\nliberandorum uenerit Christus, non qui iam deum norint et\nsacramentum didicerint fidei. quod si clementia dei ignorantibus\nadhuc et infidelibus competit, utique et paenitentia ad\nse clementiam inuitat, salua illa paenitentiae specie post fidem,\nquae aut leuioribus delictis ueniam ab episcopo consequi poterit\naut maioribus et inremissibilibus a deo solo.\nSed quonam usque de Paulo, quando etiam Iohannes\nnescio quid diuersae parti subplaudere uideatur? quasi in Apocalypsi\nmanifeste fornicationi posuerit paenitentiae auxilium,\n\n\n\n\n\n\nubi ad angelum Thyatirenorum spiritus mandat habere se aduersus\neum, quod teneret mulierem Iezabel, quae se propheten\ndicit et docet, atque seducit seruos meos ad fornicandum\net edendum de idolothytis. et largitus sum illi\ntemporis spatium, ut paenitentiam iniret, nec uult eam\ninire nomine fornicationis. ecce dabo eam in lectum et\nmoechos eius cum ipsa in maximam pressuram, nisi\npaenitentiam egerint operum eius. bene autem quod apostolis\net fidei et disciplinae regulis conuenit. siue enim ego,\ninquit, siue illi, sic praedicamus. totius itaque sacramenti\ninterest nihil credere ab Iohanne concessum quod a Paulo sit\ndenegatum. hanc aequalitatem spiritus sancti qui obseruauerit,\nab ipso deducetur in sensus eius. haereticam enim feminam,\nquae quod didicerat a Nicolaitis docere susceperat, in\necclesiam latenter introducebat et merito ad paenitentiam urgebat.\ncui enim dubium est haereticum institutione deceptum\ncognito postmodum casu et paenitentia expiato et ueniam con- .\nsequi et in ecclesiam redigi? unde et apud nos, ut ethnico\npar, immo et super ethnicum, haereticus etiam per baptisma\nueritatis utroque nomine purgatus admittitur. aut si certus\nes mulierem illam post fidem uiuam in haeresin postea exspirasse,\nut non quasi haereticae, sed quasi fideli peccatrici cui\nueniam ex paenitentia uindices, sane agat paenitentiam, sed in\nfinem moechiae, non tamen et restitutionem consecutura. haec\nenim erit paenitentia, quam et nos deberi quidem agnoscimus\nmulto magis, sed de uenia deo reseruamus. denique ea Apocalypsis\nin posterioribus propudiosos et fornicatores, sicut timidos\net incredulos et homicidas et ueneficos et idololatras,.\nqui tale quid in fide fuerint, in stagnum ignis sine ulla condicionali\ndamnatione decreuit. non enim de ethnicis uidebitur\nsapere, cum de fidelibus pronuntiarit: qui uicerint,\n\n\n\n\n\n\nhereditatem habebunt istam, et ero illis deus, et illi mihi\nin filios, et ita subiunxerit: timidis autem et incredulis\net propudiosis et fornicatoribus et homicidis et ueneficis\net idololatris particula in stagno ignis et sulphuris,\nquod est mors secunda. sic et rursus: beati\nqui ex praeceptis agunt, ut in lignum uitae habeant\npotestatem et in portas ad introeundum in sanctam\nciuitatem. canes uenefici, fornicator, homicida foras,\nutique qui non ex praeceptis agant. illorum est enim foras\ndari qui intus fuerunt. ceterum quid mihi eos, qui foris\nsunt, iudicare? praecesserat. de epistola quoque Iohannis\ncarpunt statim. dictum est: sanguis filii eius emundat\nnos ab omni delicto. semper ergo et omnifariam delinquemus,\nsi semper et ab omni delicto emundat nos ille; aut\nsi non semper, non etiam post fidem, et si non ab delicto,\nnon etiam a fornicatione. unde autem exorsus est? lumen\npraedixerat deum et tenebras non esse in illo et mentiri nos,\nsi dicamus nos communionem habere cum eo et in tenebris\nincedamus. si uero, inquit, in lumine incedamus, communionem\ncum eo habebimus, et sanguis Iesu Christi\ndomini nostri emundat nos ab omni delicto. ergo in\nlumine incedentes delinquimus et in lumine delinquentes emundabimur?\nnullo pacto. qui enim delinquit, non in lumine\nest, sed in tenebris. unde et ostendit, quomodo emundabimur\na delicto in lumine incedentes, in quo delictum agi non potest.\na deo sic emundari nos ait, non quasi delinquamus, sed quia\nnon delinquamus. incedentes enim in lumine, tenebris uero\nnon communicantes, emundati agemus, non deposito, sed non\nadmisso delicto. haec est enim uis dominici sanguinis, ut\nquos iam a delicto mundarit et exinde in lumine constituerit,\n\n\n\n\n\n\nmundos exinde praestet, si in lumine incedere perseuerauerint.\nsed subicit, inquis, si dicamus nos delictum non habere,\n. seducimus nosmetipsos, et ueritas non est in nobis.\nsi confitemur delicta nostra, fidelis et iustus est, ut\ndimittat ea nobis et emundet nos ab omni iniustitia.\nnumquid ab immunditia? at si ita est, ergo et ab idololatria.\nsed aliud in sensu est. ecce enim et rursus, si dicamus, ait,\nnos non deliquisse, mendacem facimus illum, et sermo eius\nnon est in nobis. eo amplius, filioli, haec scripsi uobis,\nne delinquatis, et si deliqueritis, aduocatum habemus\napud deum patrem, Iesum Christum iustum, et ipse\nplacatio est pro delictis nostris. secundum haec, inquis,\net delinquere nos et ueniam habere constabit. quid ergo fiet,\ncum procedens aliud inuenio? negat enim nos omnino delinquere,\net in hoc plurimum tractat, ut nihil tale concedat, proponens\nsemel a Christo delicta deleta, non habitura postea\nueniam, in quo nos sensus ad admonitionem castimoniae demandat.\nomnis, inquit, qui habet spem istam, castificat\nsemetipsum, quia et ille castus est. omnis qui\nfacit delictum, et iniquitatem facit, et delictum est\niniquitas. et scitis quod ille manifestatus sit, ut\nauferat delicta, utique hactenus admittenda. siquidem subiungit:\nomnis, qui manet in illo, non delinquet. omnis\nqui delinquit, neque uidit neque cognouit eum. filioli,\nnemo uos seducat. omnis qui facit iustitiam, iustus\nest, sicut et ille iustus est. qui facit delictum, ex diabolo\nest, quoniam diabolus a primordio delinquit. in\nhoc enim manifestatus est filius dei, ut soluat opera\ndiaboli. nam et soluit liberans hominem per lauacrum donato\nei chirographo mortis. et ideo omnis, qui ex deo nascitur\n\n\n\n\n\n\nnon facit delictum, quia semen dei manet in illo, et\nnon potest delinquere, quia ex deo natus est. in hoc\nmanifesti sunt filii dei et filii diaboli. in quo, nisi illi\nnon delinquendo, ex quo de deo nati sunt, isti delinquendo,\nquia de diabolo sunt, perinde atque si numquam sint ex\ndeo nati? quod si dicit, qui non est iustus, ex deo non\nest, qui non pudicus, quomodo rursus ex deo fiet, qui\niam esse desiit? iuxta est igitur ut excidisse sibi dicamus\nIohannem in primore quidem epistola negantem nos sine delicto\nesse, nunc uero praescribentem non delinquere omnino,\net illic quidem aliquid de uenia blandientem, hic uero districte\nnegantem filios dei quicumque deliquerint. sed absit. nam\nnec ipsi excidimus a qua digressi sumus distinctione delictorum.\net hic enim illam Iohannes commendauit, quod sint quaedam\ndelicta cotidianae incursionis, quibus omnes simus obiecti. cui\n\\'enim non accidet aut irasci inique et ultra solis occasum, aut\net manum immittere aut facile male dicere aut temere iurare\naut fidem pacti destruere aut uerecundia aut necessitate mentiri?\nin negotiis, in officiis, in quaestu, in uictu, in uisu, in\nauditu quanta temptamur? ut, si nulla sit uenia istorum, nemini\nsalus competat. horum ergo erit uenia per exoratorem\npatris Christum. sunt autem et contraria istis, ut grauiora et\nexitiosa, quae ueniam non capiant, homicidium, idololatria, fraus,\nnegatio, blasphemia, utique et moechia et fornicatio, et si qua\nalia uiolatio templi dei. horum ultra exorator non erit Christus;\nhaec non admittet omnino, qui natus ex deo fuerit, non\nfuturus dei filius, si admiserit. ita Iohannis ratio constabit\ndiuersitatis, distinctionem delictorum disponentis, cum delinquere\nfilios dei nunc adnuit, nunc abnuit. prospiciebat enim\nclausulam litterarum suarum, et illi praestruebat hos sensus\ndicturus in fine manifestius: si quis scit fra\\'trem suum delinquere\ndelictum non ad mortem, postulabit, et dabit\n\n\n\n\n\n\nei uitam dominus, qui non ad mortem delinquit. est\nenim delictum ad mortem; non de eo dico, ut quis postulet.\nmeminerat et ipse Hieremiam prohibitum a deo deprecari\npro populo mortalia delinquente. omnis iniustitia\ndelictum est, et est delictum ad mortem. scimus\nautem, quod omnis, qui ex deo natus sit, non delinquit,\nscilicet delictum quod ad mortem est. ita nihil iam\nsuperest quam aut neges moechiam et fornicationem mortalia\nesse delicta, aut inremissibilia fatearis, pro quibus nec exorare\npermittitur.\nDisciplina igitur apostolorum proprie quidem instruit ac\ndeterminat principaliter sanctitatis omnis erga templum dei\nantistitem et ubique de ecclesia eradicantem omne sacrilegium\ninpudicitiae sine ulla restitutionis mentione. uolo tamen ex\nredundantia alicuius etiam comitis apostolorum testimonium\nsuperducere, idoneum confirmandi de proximo iure disciplinam\nmagistrorum. extat enim et Barnabae titulus ad Hebraeos, a\ndeo satis auctorati uiri, ut quem Paulus iuxta se constituerit\nin abstinentiae tenore: aut ego solus et Barnabas non habemus\noperandi potestatem? et utique receptior apud\necclesias epistola Barnabae illo apocrypho Pastore moechorum.\nmonens itaque discipulos omissis omnibus initiis ad perfectionem\nmagis tendere nec rursus fundamenta paenitentiae\niacere ab operibus mortuorum, impossibile est enim, inquit,\neos qui semel inluminati sunt et donum caeleste gustauerunt\net participauerunt spiritum sanctum et uerbum\ndei dulce gustauerunt, occidente iam aeuo cum\nexciderint, rursus reuocari in paenitentiam, refigentes\ncruci in semetipsos filium dei et dedecorantes. terra\nenim quae bibit saepius deuenientem in se humorem\n\n\n\n\n\n\net peperit herbam aptam his propter quos et colitur,\nbenedictionem dei consequitur; proferens autem spinas\nreproba et maledictioni proxima, cuius finis in\nexustionem. hoc qui ab apostolis didicit et cum apostolis\ndocuit, numquam moecho et fornicatori secundam paenitentiam\npromissam ab apostolis norat. optime enim legem interpretabatur\net figuras eius iam in ipsa ueritate seruabat. ad hanc\ndenique speciem disciplinae de leproso cautum fuit: si autem\nuarietas effloruerit in cutem et totam cutem texerit\na capite usque ad pedes per omnem conspectum, et\nsacerdos cum uiderit, emundabit eum, quoniam conuertit\nin album, mundus est. qua uero die uisus fuerit\nin eiusmodi color uiuus, inquinatus est. conuersum\nenim hominem de pristino carnis habitu in candorem fidei,\nquae uitium et macula aestimatur in saeculo, et totum nouatum\nmundum uoluit intellegi, qui iam non sit uarius, non sit de\npristino et nouo aspersus. si uero post abolitionem in uetustatem\naliquid ex illa reuixerit, rursum in carne eius quod\nemortuum delicto habebatur immundum iudicari nec expiari\niam a sacerdote. ita moechia de pristino recidiua et unitatem\nnoui coloris, a quo fuerat exclusa, commaculans immundabile\nest uitium. item de domo: si quae maculae et cauositates\nadnuntiatae in parietibus sacerdoti fuissent, priusquam\nintroiret ad inspiciendam eam, iubet auferri de\ndomo omnia, ita immunda non futura quae domus essent.\ndehinc introgressus sacerdos si inuenisset cauositates\nuiridicantes uel rubescentes, et aspectum\nearum humiliorem citra parietinam formam, exiret ad\nianuam et secerneret domum illam septem diebus.\ndehinc die septima regressus si animaduertisset diffusum\nin parietibus tactum illum, imperaret\n\n\n\n\n\n\nexterminari eos lapides, in quibus tactus leprae fuisset,\net abici extra ciuitatem in locum immundum, et sumi\nalios lapides politos et solidos et reponi loco pristinorum\net puluere alio inliniri domum. oportet enim, cum\nperuenitur ad summum sacerdotem patris Christum, de domo\nhominis nostri in tempore hebdomadis auferri omnia impedimenta\nprius, ut munda sit quae remanet domus, caro et\nanima, et ubi introierit eam sermo dei et inuenerit maculas\nruboris et uiroris, extrahi statim et abici foras sensus mortiferos\net cruentos (nam et Apocalypsis uiridi equo mortem,\nrusseo autem proeliatorem imposuit), proque illis politos et in\ncompaginem aptos et firmos substrui lapides, quales in Abrahae\nfilios fiunt, ut ita homo habilis deo sit. quod si post recuperationem\net reformationem rursus sacerdos animaduerterit\nin eadem domo de pristinis cauis aliquid et maculis, immundam\neam pronuntiauit, et iussit deponi materias et lapides et omnem\nstructuram eius et abici in locum immundum. hic erit homo\ncaro atque anima, qui post baptisma et introitum sacerdotum\nreformatus denuo resumit scabra et maculas carnis, et abicitur\nextra ciuitatem in locum immundum, deditus scilicet satanae\nin carnis interitum, nec amplius reaedificatur in ecclesia post\nruinam. sic et de famulae concubitu, quae homini esset reseruata,\nnecdum redempta, necdum liberata. prospicietur,\ninquit illi, et non morietur, quia nondum est manumissa,\ncui seruabatur. nondum enim caro a Christo manumissa,\ncui seruabatur, impune contaminabatur, ita iam manumissa\nnon habet ueniam.\nHaec si apostoli magis norant, magis utique curabant.\nsed et in hunc iam gradum decurram, excernens inter doctrinam\napostolorum et potestatem. disciplina hominem gubernat,\npotestas adsignat. sed rursum quid potestas? spiritus, spiritus\n\n\n\n\n\n\nautem deus. quid autem docebat? non communicandum operibus\ntenebrarum. obserua quod iubet. quis autem poterat donare\ndelicta? hoc solius ipsius est. quis enim dimittit delicta,\nni solus deus? et utique mortalia-, quae in ipsum fuerint\nadmissa et in templum eius? nam tibi quae in te reatum\nhabeant etiam septuagies septies iuberis indulgere in persona\nPetri. itaque si et ipsos beatos apostolos tale aliquid indulsisse\nconstaret, cuius uenia a deo, non ab homine competeret,\nnon ex disciplina, sed ex potestate fecissent. nam et mortuos\nsuscitauerunt, quod deus solus, et debiles redintegrauerunt, quod\nnemo\\' nisi Christus, immo et plagas inflixerunt, quod noluit\nChristus. non enim decebat eum saeuire qui pati uenerat.\npercussus est Ananias et Elimas, Ananias morte, Elimas caecitate,\nut hoc ipso probaretur Christum et haec facere potuisse.\nsic et prophetae caedem et cum ea moechiam paenitentibus\nignouerant, quia et seueritatis documenta fecerunt. exhibe\nigitur et nunc mihi, apostolice, prophetica exempla, ut agnoscam\ndiuinitatem, et uindica tibi delictorum eiusmodi remittendorum\npotestatem. quod si disciplinae solius officia sortitus es, nec\nimperio praesidere, sed ministerio, quis aut quantus es indulgere,\nqui neque prophetam nec apostolum exhibens cares ea\nuirtute cuius est indulgere? sed habet, inquis, potestatem\necclesia delicta donandi. hoc ego magis et agnosco et dispono,\nqui ipsum paracletum in prophetis nouis habeo dicentem: potest\necclesia donare delictum, sed non faciam, ne et alia delinquant.\nquid, si pseudopropheticus spiritus pronuntiauit? atqui magis\neuersoris fuisset et semetipsum de clementia commendare et\nceteros ad delinquentiam temptare. aut si et hoc secundum\nspiritum ueritatis adfectare gestiuit, ergo spiritus ueritatis potest\nquidem indulgere fornicatoribus ueniam, sed cum plurium\nmalo non uult. de tua nunc sententia quaero, unde hoc ius\n\n\n\n\necclesiae usurpes. si quia dixerit Petro dominus: super hanc\npetram aedificabo ecclesiam meam, tibi dedi claues\nregni caelestis, uel, quaecumque alligaueris uel solueris\nin terra, erunt alligata uel soluta in caelis, idcirco\npraesumis et ad te deriuasse soluendi et alligandi potestatem,\nid est ad omnem ecclesiam Petri propinquam? qualis\nes, euertens atque commutans manifestam domini intentionem\npersonaliter hoc Petro conferentem? super te, inquit, aedificabo\necclesiam meam, et, dabo tibi claues, non ecclesiae,\net, quaecumque solueris uel alligaueris, non quae\nsoluerint uel alligauerint. sic enim et exitus docet. in ipso\necclesia extructa est id est per ipsum, ipse clauem imbuit,\nuide quam: uiri Israelitae, auribus mandate quae dico:\nIesum Nazarenum uirum a deo uobis destinatum, et\nreliqua. ipse denique primus in Christi baptismo reserauit\naditum caelestis regni, quo soluuntur alligata retro delicta et\nalligantur quae non fuerint soluta, secundum ueram salutem,\net Ananiam uinxit uinculo mortis et debilem pedibus absoluit\nuitio ualetudinis. sed et in illa disceptatione custodiendae\nnecne legis primus omnium Petrus spiritu instinctus et de\nnationum uocatione praefatus, et nunc, inquit, cur temptastis\ndominum de imponendo iugo fratribus, quod neque\nnos neque patres nostri sufferre ualuerunt? sed\nenim per gratiam Iesu credimus nos salutem consecuturos,\nsicut et illi. haec sententia et soluit quae omissa\nsunt legis et alligauit quae reseruata sunt. adeo nihil ad delicta\nfidelium capitalia potestas soluendi et alligandi Petro\nemancipata. cui si praeceperat dominus etiam septuagies septies\ndelinquenti in eum fratri indulgere, utique nihil postea alligare\nid est retinere mandasset, nisi forte ea quae in dominum, non\nin fratrem, quis admiserit. praeiudicatur enim non dimittenda\nin deum delicta, cum in homine admissa donantur. quid nunc\n\n\n\n\n\n\net ad ecclesiam et quidem tuam, psychice? secundum enim\nPetri personam spiritalibus potestas ista conueniet aut apostolo\naut prophetae. nam et ipsa ecclesia proprie et princi- â€¢\npaliter ipse est spiritus, in quo est trinitas unius diuinitatis,\npater et filius et spiritus sanctus. illam ecclesiam congregat\nquam dominus in tribus posuit. atque ita exinde etiam numerus\nomnis qui in hanc fidem conspirauerint ecclesia ab auctore\net consecratore censetur. et ideo ecclesia quidem delicta donabit,\nsed ecclesia spiritus per spiritalem hominem, non ecclesia\nnumerus episcoporum. domini enim, non famuli est ius et\narbitrium; dei ipsius, non sacerdotis.\nAt tu iam et in martyras tuos effundis hanc potestatem. i\nut quisque ex confessione uincula induit adhuc mollia in nouo\ncustodiae nomine, statim ambiunt moechi, statim adeunt fornicatores,\niam preces circumsonant, iam lacrimae circumstagnant\nmaculati cuiusque, nec ulli magis aditum carceris redimunt\nquam qui ecclesiam perdiderunt. uiolantur uiri ac feminae\n. in tenebris plane ex usu libidinum notis, et pacem. ab his\nquaerunt qui de sua periclitantur. alii ad metalla confugiunt\net inde communicatores reuertuntur, ubi iam aliud martyrium\nnecessarium est delictis post martyrium nouis. quis enim in\nterris et in carne sine culpa? quis martyr saeculi incola, de-\n\\' nariis supplex, medico obnoxius et feneratori? puta nunc sub\ngladio iam capiti librato, puta in patibulo iam corpore expanso,\nputa in stipite iam leoni concesso, puta in axe iam\nincendio adstructo, in ipsa, dico, securitate et possessione martyrii,\nquis permittit homini donare quae deo reseruanda sunt,\na quo ea sine excusatione damnata sunt, quae nec apostoli,\nquod sciam, martyres et ipsi donabilia iudicauerunt? denique\niam ad bestias depugnauerat Paulus Ephesi, cum interitum\n\n\n\n\ndecernit incesto. sufficiat martyri propria delicta purgasse.\ningrati uel superbi est in alios quoque spargere, quod pro\nmagno fuerit consecutus. quis alienam mortem sua soluit, ni\nsolus dei filius? nam et in ipsa passione liberauit latronem.\nad hoc enim uenerat, ut ipse a delicto purus et omnia sanctus\npro peccatoribus obiret. proinde qui illum aemularis donando\ndelicta, si nil ipse deliquisti, plane patere pro me. si uero\npeccator es, quomodo oleum faculae tuae sufficere et tibi et\nmihi poterit? habeo etiam nunc quo probem Christum. si\npropterea Christus in martyre est, ut moechos et fornicatores\nmartyr absoluat, occulta cordis edicat, ut ita delicta concedat,\net Christus est. sic enim dominus Iesus Christus potestatem\nsuam ostendit: quid cogitatis nequam in cordibus uestris?\nquid enim facilius est dicere paralytico, dimittuntur\ntibi peccata, aut, surge et ambula? igitur ut sciatis\nfilium hominis habere dimittendorum peccatorum in\nterris potestatem, tibi dico paralytice, surge et ambula.\nsi dominus tantum de potestatis suae probatione curauit,\nuti traduceret cogitatus et ita imperaret sanitatem, ne non\ncrederetur posse delicta dimittere, non licet mihi eandem potestatem\nin aliquo sine eisdem probationibus credere. cum\ntamen moechis et fornicatoribus a martyre expostulas ueniam,\nipse confiteris eiusmodi crimina nonnisi proprio martyrio diluenda,\nqui praesumis alieno. quod si est, iam et martyrium\naliud erit baptisma. habeo enim, inquit, et aliud baptisma.\nunde et ex uulnere lateris dominici aqua et sanguis, utriusque\nlauacri paratura manauit. debeo ergo et primo lauacro alium\nliberare, si possum secundo. ingeram usque in sinum necesse\nest: quaecunque auctoritas, quaecumque ratio moecho et fornicatori\npacem ecclesiasticam reddit, eadem debebit et homicidae\n\n\n\n\n\n\n- et idololatrae paenitentibus subuenire, certe negatori, et utique\nilli, quem in proelio confessionis tormentis conluctatum saeuitia\ndeiecit. ceterum indignum deo et illius misericordia, qui paenitentiam\npeccatoris morti praeuertit, ut facilius in ecclesiam\nredeant, qui subando quam qui dimicando ceciderunt. urget\nnos dicere indignitas: contaminata potius corpora reuocabis\nquam cruentata? quae paenitentia miserabilior titillatam prosternens\ncarnem an uero laniatam? quae iustior uenia in\nomnibus causis, quam uoluntarius an quam inuitus peccator\nimplorat? nemo uolens negare compellitur, nemo nolens fornicatur.\nnulla ad libidinem uis est, nisi ipsa; nescit quo libet\ncogi. negationem porro quanta compellunt ingenia carnificii\net genera poenarum? quis magis negauit, qui Christum uexatus\nan qui delectatus amisit? qui cum amitteret doluit, an qui cum\namitteret lusit? et tamen illae cicatrices Christiano proelio insculptae\net utique inuidiosae apud Christum, quia uicisse cupierunt,\net sic quoque gloriosae, quia non uincendo cesserunt,\nin quas adhuc et diabolus ipse suspirat, cum sua infelicitate,\nsed casta, cum paenitentia maerente, sed non erubescente ad\ndominum, de uenia denuo dimittetur eis, qui piaculariter negauerunt.\nsolis illis caro infirma est. atquin nulla tam fortis\ncaro quam quae spiritum elidit.\n"};
