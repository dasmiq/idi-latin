var sequence = {"name":"Paulinus of Nola, Saint. Carmina","data":"Iniuria quidem est patri familias maritimis deliciis abundanti\nterrenum aliquid et agreste praebere; sed ego, ut et causa\nmihi esset apud unanimitatem tuam aliquid conloquendi et aliquod\nsermoni huic obsequium uiderer adiungere, pauculas de\npaucissimis quas pueruli uespere inferunt ficedulas misi. quarum\ncum erubescerem paucitatem, plura etiam uersiculis uerba\nsubtexui quasi uero numerum loquacitate facturus. sed quia\nutraque culpabilia sunt, tu utrisque benigne ac familiariter ignoscendo\nfacies, ut nec inhumana uideatur paucitas nec odiosa\ngarrulitas.\nSume igitur pastas dumoso in rure uolucres,\nquas latitans filicis sub tegmine callidus auceps,\ndum simili mentitur aues fallitque susurro,\nagmina uiscatis suspendit credula uirgis.\ntunc referens tenuem non paruo munere praedam.\ndigerit aucupium tabulis; et primus opimis\nordo nitet sensim tenuatus ad ima tabellae.\nut minus offendat macies, praelata saginae\ngratia praeuentos pingui iuuat alite uisus.\nPauperis ut placeat carum tibi munus amici,\nmunera ne reputes- quae mittis ditia nobis.\nnam tibi quid dignum referam pro piscibus illis,\nquos tibi uicinum*tocupleti gurgite litus\nsuppeditat miros Specie formaque diremptos.\nat mihi uix alto uada per saxosa profundo\nrarus in obscura generatur sphondylus alga.\nhinc te participans bis quinque et bis tibi ternas\ntransmisi aequoreo redolentes nectare testas,\nquas uiscus praedulce replet bicolore medulla.\noro libens sumas nec uilia dedigneris,\nquae sunt parua modo magno metitus amore.-\nEuropamque Asiamque, duo uel maxima terrae\nmembra, quibus Libyam dubie Sallustius addit\nEuropae adiunctam, possit cum tertia dici,\nregnatas multis, quos fama oblitterat et quos\nbarbara Romanae non tradunt nomina linguae,\nIllibanum Numidamque Auelim Parthumque Vononem\net Caranum, Pellaea dedit qui nomina regum,\nquique magos docuit mysteria uana Nechepsos,\net qui regnauit sine nomine moxque Sesostris.\n10 * * * * * * *\naudax Icario qui fecit nomina ponto,\net qui Chalcidicas moderate enauit ad arces.\nOmnipotens genitor rerum, cui summa potestas,\nexaudi si iusta precor: ne sit mihi tristis\nulla dies, placidam nox rumpat nulla quietem.\nnec placeant aliena mihi, quin et mea prosint\nsupplicibus nullusque habeat mihi uota nocendi\naut habeat nocitura nihil. male uelle facultas\nnulla sit ac bene posse adsit tranquilla potestas.\nmens contenta suo nec turpi dedita lucro\nuincat corporeas casto bene conscia lecto\ninlecebras, turpesque iocos obscenaque dicta\noderit illa nocens et multum grata malignis\nauribus effuso semper rea lingua ueneno.\nnon obitu adfligar cuiusquam aut funere crescam.\ninuideam numquam cuiquam nec mentiar umquam.\nadsit laeta domus epulisque adludat inemptis\nuerna satur fidusque comes nitidusque minister,\nmorigera et coniunx caraque ex coniuge nati.\nmoribus haec castis tribuit deus, hi sibi mores\nperpetuam spondent uentura in saecula uitam.\nOmnipotens, solo mentis mihi cognite cultu,\n. ignorate malis et nulli ignote piorum,\nprincipio extremoque carens, antiquior aeuo\nquod fuit aut ueniet, cuius formamque modumque\nnec mens conplecti poterit nec lingua profari,\ncernere quem solus coramque audire iubentem\nfas habet et patriam propter considere dextram\nipse opifex rerum, rebus causa ipse creandis,\nipse dei uerbum, uerbum deus, anticipator\nmundi quem facturus erat, generatus in illo\ntempore quo tempus nondum fuit, editus ante\nquam iubar et rutilus caelum inlustraret Eous,\nquo sine nil actum, per quem facta omnia, cuius\nin caelo solium, cui subdita terra sedenti.\net mare et obscurae chaos insuperabile noctis,\ninrequies, cuncta ipse monens, uegetator inertum,\nnon genito genitore deus, qui fraude superbi\noffensus populi gentes in regna uocauit,\nstirpis adoptiuae meliore propage colendus,\ncernere quem licuit proauis, quo numine uiso\net patrem uidisse datum, contagia nostra\nqui tulit et diri passus ludibria leti\nesse iter aeternae docuit remeabile uitae,\nnec solam remeare animam, sed corpore toto\ncaelestes intrare plagas et inane sepulchri\narcanum uacuis adopertum linquere terris.\nnate patris summi nostroque salutifer aeuo,\nuirtutes patrias genitor cui tradidit omnes,\nnil ex inuidia retinens plenusque datorum,\npande uiam precibus patriasque haec perfer ad aures.\nda, pater, inuictam contra omnia crimina mentem\nuipereumque nefas nocituri auerte ueneni.\nsit satis antiquam serpens quod perdidit Euam\ndeceptumque adiunxit Adam; nos sera nepotum\nsemina, ueridicis aetas praedicta prophetis,\nuitemus laqueos, quos letifer inplicat anguis.\npande uiam, quae me post uincula corporis aegri\nin sublime ferat, puri qua lactea caeli\nsemita uentosae superat uaga nubila lunae,\nqua proceres abiere pii quaque integer olim\nraptus quadriiugo penetrat super ara curru\nElias et solido cum corpore praeuius Enoch.\nda, pater, aeterni speratam luminis auram,\nsi lapides non iuro deos unumque uerendi\nsuspiciens altare sacri libamina uitae\nintemerata fero, si te dominique deique\nunigenae cognosco patrem mixtumque duobus\nqui super aequoreas uolitabat spiritus undas.\nda, genitor, ueniam cruciataque pectora purga,\nsi te non pecudum fibris, non sanguine fuso\nquaero nec arcanis numen coniecto sub extis,\nsi scelere abstineo errori obnoxius et\nopto magis quam fido bonus purusque probari.\nconfessam dignare animam, si membra caduca\nexecror et tacitum si paenitet altaque sensus\nformido excruciat tormentaque sera gehennae\nanticipat patiturque suos mens saucia manes.\nda, pater, haec nostro fieri rata nota precatu:\nnil metuam cupiamque nihil; satis hoc rear esse\nquod satis est. nil turpe uelim nec causa pudoris\nsim mihi. non faciam cuiquam quae tempore eodem\nnolim facta mihi. nec uero crimine laedar\nnec maculer dubio; paulum distare uidetur\nsuspectus uereque reus. male posse facultas\nnulla sit et bene posse adsit tranquilla potestas.\nsim tenui uictu atque habitu, sim carus amicis\net semper genitor sine uulnere nominis huius.\nnon animo doleam, non corpore; cuncta quietis\nfungantur membra officiis, nec saucius ullis\npartibus amissum quicquam desideret usus.\npace fruar, securus agam, miracula terrae\nnulla putem. suprema diei cum uenerit hora,\nnec timeat mortem bene conscia uita nec optet.\npurus ab occultis cum te indulgente uidebor,\nomnia despiciam, fuerit cum sola uoluptas\niudicium sperare tuum; quod dum sua differt\ntempora cunctaturque dies, procul exige saeuum\ninsidiatorem blandis erroribus anguem.\nhaec pia, sed maesto trepidantia uota reatu,\nnate, apud aeternum placabilis adsere patrem,\nsaluator, deus ac dominus, mens, gloria, uerbum,\nfilius, ex uero uerus, de lumine lumen,\naeterno cum patre manens, in saecula regnans,\nconsona quem celebrant modulati carmina Dauid,\net responsuris ferit aera uocibus Amen.\nSumme pater rerum caelique aeterna potestas,\ncum quo nostra salus, sanctorum gloria, Christe,\nspiritus et patri pariter natoque cohaerens,\nqui mentes linguasque regis uiresque ministras,\npromeruit quas sola fides, cui plena potestas\nbrutis ingenium uocemque infundere mutis,\npraesta euangelico ductum de fonte Iohannem\nin nostra arenti decurrere carmina riuo.\nille quidem tantus, quantum potuit dare mundo\nqui nasci talem noua per miracula iussit;\nsed licitum magnis tenues inpendere curas,\nnec dedignantur uilem caelestia laudem.\npars etiam meriti meritum celebrare piorum;\nnec noua nunc aut nostra canam; dixere prophetae -\ncuncta prius sanctique uiri sermone soluto\npromissum exortum, uitam mortemque sacrarunt,\nsi mors illa fuit, meruit quae sanguine caelum.\nnos tantum modulis euoluere dicta canoris\nuouimus et uersu mentes laxare legentum.\nsic (nam magna licet paruis, antiqua nouellis,\nperfecta indoctis conferre, aeterna caducis)\ninspirante deo quicquid dixere priores\naptauit citharis nomen uenerabile Dauid,\nconsona caelesti pangens modulamina plectro.\nnos quoque fas meminisse dei et quamquam obruta multis\npectora criminibus caelestem admittere sensum.\nZacharias Syria quondam de gente sacerdos\ncredita sollemni curabat templa paratu.\nvita uiri pietate fide grauitate pudore\nobsequio condigna dei, coniunx huic alma\nElisabeth prisca sanctorum stirpe uirorum\nprogenita et tanto uirtutibus aequa marito.\nsed, quod in obprobrio matrum posuere priores,\nprole carens sterilem ducebat maesta senectam\nspemque omnem sobolis transacta excluserat aetas.\nforte sacrum sollemne deo plebs cuncta ferebat,\net pius antistes sacros adoleuerat ignes,\nintima diuinis decorans altaria flammis.;\necce sacram propter caelestis nuntius aram\nadstitit ac ueste insignis, uenerabilis ore\nse caelo missum uultuque habituque probauit,\ntum sancta in tales laxauit pectora uoces:\naccipe, caelesti domino dilecte sacerdos,\naeterni mandata dei, cui cura piorum :\nperpetua est, iugis qui puro in pectore custos\nemeritum sanctis inpendere sciuit amorem.\nac primum genus hic extincto semine non uult\ninteriisse tuum fecundaque uiscera fecit\nconiugis, effeto quae iam cessabat in aeuo.\ncur tamen addubitas, mortali tu quoque sensu,\nomnia posse deum? sed credes, ille probabit.\nnascetur dignus tanto sponsore beatus\nperpetuusque puer, qui primo protinus aeuo\nmaior sacras inuicto in pectore uires\nauctoris dono plus quam genitoris habebit.\nnec sane, nato quae prima uocabula ponas,\narbitrii iurisque tui est; deus ipse profecto\nqui nasci iubet hunc idem iubet esse Iohannem.\nnominis hic titulus, meritorum inmensa propago,\nquae necdum genito potuit praenoscere solus\nqui dabit et tanto tribuet tibi gaudia nato.\nnec uero tribuet tantum tibi, gloria parua est\nintra unam conclusa domum; sed quantus ab ortu\ntenditur in serae finita crepuscula lucis,\ntotus prole tua tecum laetabitur orbis.\nquid mirum? cuncta uitiorum faece carebit,\ncaelestem ducens sine labe et crimine uitam,\nuesano seruans abstemia pectora uino\nomniaque euitans malesuadi pocula suci,\ncumque hominum generi uel post errata salutem,\nspondeat, ab sancta quisquis renouabitur unda,\nipse in se nihilum quo purificetur habebit.\nac ne plura tibi uariis ambagibus edam,\nEliae meritum doctus nescire sacerdos\nnon potes, exosae qui mortis lege remissa\naeternam degit proprio cum corpore uitam,\nigneus excelsum quem uexit ad aethera currus\nflammantum rapido nisu glomeratus equorum;\nhunc tuus aequabit meritorum stemmate natus\ntantundem et laudis simul et uirtutis habebit.\nergo ad condignas tanto pro munere grates\nne dubiam suspende fidem, ne mota fauentis\nira dei meritam statuat post praemia poenam.\nhaec ait et tenues elabitur ales in auras\nfragrantemque sacro procul aera fundit odore.\ndiriguit trepida confusus mente sacerdos,.\nac dum promissum cunctantia corda volutant,\ndum se diffidit tantum meruisse fauorem,\nut summi sit cura dei, dimissus ut alto\nnuntius e caelo famulo tam clara referret\na domino mandata suo ludique ueretur,\nsomniaque illa putat, mores dum parcius aequo\naestimat ipse suos nec se meruisse fatetur,\ninfidum facit ipsa fides; dum credere dignum\nse non uult, poenas incredulitate meretur.\nprotinus adstricta est dubitanti lingua palato,\net motus oblita sui molitaque uocis\narticulare sonum pigro torpore cohaesit,\ndumque cupit narrare suae miracula plebi,\nconatus frustra defixo obmutuit ore.\nmaestus abit uersatque inclusa mente dolorem\net ueniam erratis arcano in corde precatur.\nquanta dei pietas quamque exorabile numen!\npaenituisse sat est. rata qui dat temporis ordo\nuoluitur, et grauida (mirum) distenditur aluo\nElisabeth, sanctumque gerunt pia uiscera pondus,\net uenit effeto munus iuuenile sub aeuo.\ninde aliud sanctus Gabriel, qui nuntius idem\nZachariae fuerat, multo maiora uolutans\nad Mariam molitur iter, quae sponsa marito,\nsed mage lecta deo, Mundi paritura salutem\nuirgo inlibatum seruabat casta pudorem.\ncui postquam insignis caelesti forma decore\nconstitit ante oculos, uultus demissa pudicos\ntinxit suffuso rutilantes sanguine malas.\nille ait: o toto quem solis circulus ambit,\nquaeque fuere prius, quae sunt, quae deinde sequentur,\nuirginibus cunctis felicior orbe puella,\nmagno lecta deo, mater dicaris ut eius,\ncuius et ille pater! felix age concipe pondus,\ninpolluta uiro coituque inmunis ab omni,\nuerbo feta dei; corpus tua uiscera praestent\nilli, qui caelum terras mare sidera fecit,\nqui semper fuit et nunc est et tempore in omni\nsemper erit mundi dominus lucisque creator.\net lux ipse poli per te mortalia membra\ninduet atque oculos hominum coetusque subibit.\ninperturbatos tantarum in praemia laudum\ntolle animos, dabit ille tibi uiresque fidemque,\nqui uoluit (nam cuncta regit nutuque gubernat)\nfilius esse tuus, domini cum filius esset.\ndixerat, et uisus pariter terrasque reliquit\nadsuetumque sibi facili petit aethera nisu.\ninplentur praecepta dei creditque puella\nprotinus atque auget meritum uitamque priorem\nprompta fides. tacitis elementa latentia causis\ndiuinum informant corpus sacrandaque crescit\nsarcina, caelestem dominum pia confouet aluus.\ninterea grauidam soboles quamquam edita necdum\ninstigat Mariam sanctam, ut progressa reuisat\nElisabeth, longo quae iam uenerabilis aeuo\ndilectum domino puerum paritura gerebat.\nauscultat nato genitrix, uis tanta fidei,\net quo iussa uenit; mouit materna Iohannes\nuiscera et inpleuit diuino pectora sensu.\niam uates necdum genitus conclusus in aluo\niamque propheta prius gesta et uentura uidebat.\nilla ubi concepto fulgentem lumine longe\nconspexit Mariam, celeri procul incita gressu\nobuia progreditur uenerataque brachia tendens.\nsalue, o mater, ait, domini, salue, pia uirgo,\ninmunis thalami coitusque ignara uirilis,\nsed paritura deum; tanti fuit esse pudicam,\nintactae ut ferres titulos et praemia nuptae.\ncur mihi non meritae nec tanto munere dignae\nofficii defertur honos? cur gloria caeli\nin nostros delata Lares et uilia tecta\nobscuris tantum lumen penetralibus infert?\nsed mitis placidusque suis cultoribus adsit,\npraestet et hunc genitus quem praestitit ante fauorem.\ndixit et amplexus ulnis circumdata iunxit\niamque deum uenerata pio dedit oscula uentri.\ndic age nunc, Iudaea nocens et sanguine regis\nconmaculata tui, uerbis si nulla priorum\nest adhibenda fides, sacros si fallere uates\ncreditis et Moysen ipsum, si fallere Dauid\ninpia peruersae putat inclementia gentis,\ncredite non genitis; materna clausus in aluo\nquid uideat, sancto matris docet ore Iohannes.\nquis, precor, hunc docuit quem casto uiscere uirgo\ncontineat, quantus maneat noua saecula partus?\nsed sanctis abstrusa patent nec uisa profanis.\nuerum egressa modum latos petit orbita campos\natque oblita mei procurrere longius audet.\nspero, erit ut possim firmato robore quondam\nhoc quoque per spatium fortes agitare quadrigas.\nnunc coeptum repetamus iter; mortalia dicat\npagina mortalis, dominum diuina loquantur.\niamque adeo exacto, quantum natura iubebat,\ntempore matura puer inclitus editur aluo,\net promissa dei magna non credita poena\ninplet certa fides et natus conprobat infans.\nconueniunt contingentes de more propinqui,\nut puero ueterum de nomine ducta parentum\naptent conlatis quaesita uocabula causis;\nsed negat arbitrium cognatis esse relictum\ncaelestis iussi per natum conscia mater.\nergo placet dudum praeclusa uoce silentem\nconsuluisse patrem; promendi sola facultas\nindicii quod lingua nequit, si littera signat.\nconsulitur, sumit tabulas scribitque Iohannem.\nmirantur cuncti nullumque habuisse priorum\npraescriptum nomen recolunt de stirpe parentum.\nquantum sera fides ualuit! quia dextra notauit\nquod mens crediderat, peccati poena remissa est.\nsoluuntur uinctae laxata repagula linguae\n\\'respondet iam uoce senex proditque propinquis\ntecta diu mandata dei spondetque futura,\ndum transacta probat. talem fore quis dubitaret,\nquem domini iussis naturae lege remissa\ninsolito exortu nasci potuisse uideret?\nexemplum cunctis celebrandum incredulitatis\nante oculos cunctis posuit uel poena parentis\nuel uenia, atque animis instat simul hinc metus, hinc spes.\nlabitur interea cunarum tempus; in ipsis\nextat diuini species manifesta uigoris.\nblanditiae risusque silent incertaque cessant\nmurmura; serietas lasciui praeuia sensus\niam tenera informat uenturis moribus ora.\ninde ubi prima puer stabili uestigia nisu\nfixerat et certam signarant uerba loquelam,\nmos erat aut sancti dicta auscultare parentis\naut antiquorum praeclara ediscere facta\nuel quas ipse deus leges interprete Moyse\ncondiderat, sacri quas seruat pagina saxi.\nhaec et quae teneram firmarent cetera mentem\ntractabat recolens; neque enim ignorasse priora\ncredendus, dederat dominus cui nosse futura.\nat postquam robur membris accessit ab aeuo\n(nam mens plena deo tardos praeuenerat annos),\nilla sibi iam tum statuit discenda, docere\nquae nequeunt homines, simul effugienda ciborum\net potus sanctae contagia noxia uitae.\ntecta igitur sancti quamquam inmaculata parentis\ndeserit ac turbas hominum coetusque nocentes\neffugit ac solas loca tendit ad inuia terras,\nin quis se tantum mens inpolluta uideret\nliberaque a curis sacra ad praecepta uacaret.\nuestis erat curui saetis conserta cameli,\ncontra luxuriem molles duraret ut artus\narceretque graues conpuncto corpore somnos.\nhunc uilis rigidos ad lumbos zona ligabat.\npraebebant uictum facilem siluestria mella\npomaque et incultis enatae cautibus herbae\narentemque sitim decurrens unda leuabat.\nquis locus hic uitiis? aditum quem praua cupido\ninuenit haec inter sacrae ad penetralia mentis?\nquo peccet qui nil cupiat? quo tendat iniqui\nin latebras sensus quisquis non indiget ullo?\nsic primi uixere homines, mundoque recenti\nhos auctor dederat uentura in saecula mores,\ninseruit donec sese malesuada uoluptas\nac secum luxus et amorem inuexit habendi.\nhinc odia, hinc lites, hinc fraus, hinc liuor et irae,\ncaedes arma cruor conflictus proelia mortes,\nhinc offensa dei, quam tartara saeua piabunt.\nuerum ego cur nimium communes arguo culpas,\ninmemor ipse mei, quem non commissa grauare,\nsed ueniam sperare decet? mirabimur immo\nrectius inuictum nullique imitabile prisci\nexemplum saecli transgressum humana labore\nsemideumque uirum, qui labe inmunis ab omni,\ncum sua tam saeuis cruciarit corpora poenis,\npraescripsit quid nos uel post peccata deceret.\nat postquam inuictam firmans per talia mentem\nexegit largum tempus statuitque reperta.\nquae fuerant quaerenda, sibi uox edita caelo est:\niam satis inpensum spatii, dilecte propheta,\nquo tibi prodesses; tempus tibi quae data sentis\nut prosint aliis et quae iam perdita seruent.\nperge igitur sanctas puri Iordanis ad undas.\nhic quicumque hominum uitae commissa prioris\npaenitet et tandem sensu meliora uolutat,\nablue confessum; quisquis tibi mente fideli\ncrediderit delere pio conmissa lauacro,\nille renatus erit, talis modo uita sequatur\nquae probet ablutos uitam damnasse priorem.\nparuit auditis famulanti mente Iohannes\nprotinus et ripas iussi descendit ad amnis.\npraedicat hic praecepta dei sermone uerendo\ninfunditque nouam credentum in corda salutem.\ndiluit infusis credentum crimina limphis\nabsoluitque metus hominum poenasque remittit\natque ignem restinguit aquis, obliuia suadet\nerrorum praestatque nonae noua corpora uitae.\no pater, o hominum rerumque aeterne creator,\nquot gradibus parcit pietas tua! qui pater umquam\nsustinet erranti totiens ignoscere nato?\ndas genti sensum, quo uel bona uel mala noscant.\nnon satis, innectis seruandae uincula legis\nproponisque malis poenas et praemia iustis.\nhaec quoque quis spreuit, redeat quandoque libebit;\nin promptu uenia est, sanctum patet ecce lauacrum,\nquod renouet uitam ueteresque oblitteret actus\nquodque nouos homines faciat. quid quaerimus ultra?\net tamen ulterior uenia est, uiolauerit ullus\nhoc quoque polluto prolapsus corpore donum.\nquamquam iam nimius longe processerit error,\ndesinat et redeat. cum se damnauerit ipse,\nabsolui meruit; si paenitet, inrita culpa est.\no uere, quod ais, pondus leue quodque cohaeret\nsuaue iugum, totiens homini cum ignoscitur uni;\net tamen erramus, finis nec criminis ullus\nhumano generi. sed crescit laus tua; nam quo\nmaior culpa rei, parcentis gloria maior.\ngrates ergo tibi referat mens omnis et omnis\nlingua canat, quantumque potest humana propago,\nsi placuisse nequit, fieri uel grata laboret.\npanditur inmensum, si demus uela, profundum\nin laudes, pater alme, tuas; sed conscia tanti\nmens oneris trepidat propriasque haud inscia uires\nconsulit et dignis potius dicenda relinquit.\nreddamur coeptis: opus hoc tibi, sancte Iohannes,\nquo renoues puras abluto corpore mentes.\nnon haec prima dedit domini sententia, qua te\nadmonuit claram mittens per nubila uocem,\nsaecula multa prius sancti deus ore locutus\nIsaiae uatis, ueteris qui maximus aeui:\nmittam, ait, ante tuos oculos, o nate, ministrum,\nqui sentosarum purgans concreta uiarum\ngressibus ille tuis celsos subsidere montes,\nidem depressas faciet consurgere ualles;\ndiriget hic quae praua et leniet aspera, dura\nmolliet et totum coget planescere mundum.\ntune, precor, donum summi patris, alme Iohannes,\ncum Christo promisse, uenis teque inputat ille\nqui misit natum? tune, o praedicte prophetis,\nnominis angelici tu participatus honore?\nper te prima dei sese clementia profert;\nprima tibi dandae ueniae permissa potestas.\ncum multa nouae peterent miracula plebis,\nde te Christus ait: concessum est uisere talem,\nqualem nulla prius uiderunt saecla prophetam.\ndico ego, qui solus quae gesta gerendaque noui:\ninter mortales dederit quos femina partus\nquosque dabit sollemni hominum de more creatos,\nnullus erit possit qui se praeferre Iohanni.\nhaec de te ille refert, qui quaelibet intima cordis\nhumani et cunctos saeclorum ex ordine tractus\nperuidet, ut quae sunt oculis subiecta uidemus.\nBeatus ille qui procul uitam suam\nab inpiorum segregarit coetibus\net in uia peccantium non manserit\nnec in cathedra pestilenti sederit,\nsed corde toto fixus in legem dei\npraecepta uitae nocte noluit et die\nmentemque castis institutis excolit.\nerit ille ut arbor, quae propinqua flumini\nhumore ripae nutriente pascitur\nsuoque fructum plena reddet tempore,\net fronde numquam defluente peruirens\nstabit perenni uiuidum lignum coma.\nnon haec iniquos prosequetur gloria;\nsed ut fauillam pulueris uentus rapit,\nsic ira iniquos uerret a uultu dei.\nidcirco tali diuidentur ordine\nhominum per orbem dissipatorum greges,\nut iudicandi non resurgant inpii,\nqui denegarunt debitum cultum deo,\nsed puniendi; namque crimen euidens\nnon indigebit quaestione detegi,\nquoniam inminentem praeferent mortis notam\nsignum salutis non gerentes frontibus.\npeccator autem, non et inpius tamen,\nquae magna turba est, non resurget gloriae,\nuerum resurget deputanda examini.\nnec enim sedere cum piis iudex potest\ncausas suorum redditurus actuum\nuarieque gestis aut probandus aut reus.\nsine lege passim legis ignari cadent,\nin lege lapsus lege iudicabitur.\nopus per omne curret ignis arbiter;\nquod non cremarit flamma sed probauerit,\nillud perrenni praemio pensabitur.\nqui concremanda gesserit, damnum feret,\nsed ipse saluus euolabit ignibus;\ntamen subusti corporis signis miser\nuitam tenebit, non tenebit gloriam.\nquia carne uictus, mente non uersus tamen,\netsi negarit debitam legi fidem,\nper multa saepe deuolutus crimina,\ntamen fidei nomen aeternum gerens,\nnumquam salutis exulabit finibus.\nidcirco cuncti nunc in isto saeculo,\ndum currit aetas et dies aeui patet,\nrectas agamus semitas firmo pede\nnec deferamur lubrico latae uiae;\npraestat per artum dimicantes tramitem\nlaboriosis introire nisibus.\nuias bonorum laetus agnoscit deus,\nat inpiorum pronum iter delebitur.\nCur gentes fremuere et inania cur meditati\nsunt populi? adstiterunt proceres cum regibus acti\naduersum dominum et Christum uesana frementes:\nuincula rumpamus, iuga discutiamus eorum.\nqui manet aeterno totis moderamine caelis,\n. inridebit eos iustaque loquetur in ira\nterribilique minax uerbo turbabit iniquos:\nast ego rex ab eo parili dicione creatus,\npraeceptum domini super almum praedico Sion.\nipse ad me dominus, meus, inquit, filius es tu,\nteque hodie genui. pete; sis mihi gentibus heres,\net tua fundatur totis possessio terris.\nferrea uirga tibi est, ualido quia iure tumentes\norbe regis toto populos, ceu uasa recocto\nficta luto frangens corda, ut meliora reformes.\net nunc ecce, omnes, stratis aduertite, reges,\nmentibus et quicumque hominum famulantia corda\niudicio regitis rerumque tenetis habenas,\ndeseruite deo trepidi mixtoque fideles\nexultate metu; fiat discordia concors.\ndissimiles socians affectus pectore in uno, .\nne timor adfligat mentes uel gaudia soluant,\nsi careant laeto pauidi formidine leti.\ndicite iustitiam rectosque capessite mores\net iusto trepidate deo, gaudete benigno,\nne quando meritum deus irascatur in orbem\nuosque uia iusta iuste pereatis abacti.\namodo iam resilire uia properetis iniqua;\necce breui cum magna potentis inarserit ira,\nuentilet ut totum diuino examine mundum\nsegreget et paleas igni, frumenta saluti,\ntunc omnes, quibus est in eo spes fida., beati.\nSedimus ignotos dirae Babylonis ad amnes\ncaptiui, Iudaea manus, miserabile flentes,\ncum patrium memori traheremus pectore Sion\net meritum iusta suspiraremus ab ira\nexilium, lentis qua consita ripa salictis\nhospitibus populis umbras praebebat amicas.\nillic Assyriae mediis in moenibus urbis\nobliti laetas per maesta silentia uoces .\nde salicum ramis suspendimus organa nostra.\nnamque dabat nobis durum grauis ira dolorem,\nquod solita in sancto depromi cantica templo\nhaec ad delicias sibi nos cantare iubebat\ninpius ille domo qui nos abduxerat hostis.\nergone diuinas laudes et carmina castis\napta choris inter sacra barbara foedaque busta\ninter et accensas funestis ignibus aras\nheu! male de nostro laetis maerore canemus\ndeque pio ritu luxum faciemus iniquum,\nmystica ad hostilem modulantes cantica ludum?\nquo miseri nunc ore sacros cantabimus hymnos?\nquoue loco Babylon poscit sibi cantica Sion?\nsed domini carmen tellus aliena mereri\nnon capit, indignas sacra uox auertitur aures.\nsi tamen ut captis dominus uiolentior instas,\net si tantus amor Sion pia noscere uobis\ncantica, si pergis me cogere non tua fari\net diuina tibi quaenam sint cantica Sion,\naccipe quid captae deus ultor spondeat urbi,\nne longum speres isto gaudere triumpho,\ninpie, quo sacrum prodi tibi praecipis hymnum;\necce quis est hymnus domini, quae cantica Sion:\nsi fuero oblitus mea moenia, te, mea cura,\nurbs Hierusalem, fiat mea non memor umquam\ndextra mei, mea lingua meis et adhaereat arens\nfaucibus, aeterno nisi te conplectar amore\net nisi principio promissi in saecula regni\nlaetitiaeque meae primo reminiscar in anno,\nte cunctis, Hierusalem, praeponere terris.\nesto memor tum prolis Edom, ut uersa uice nostrum\nadspiciat confusa diem, quo plebs tua claram\nmoenibus aeternis Hierusalem habitabit,\ncui nunc gens oblita tui crudele minatur\nexcidium, dicens: inuisam funditus urbem\ndiruite et uacuate manu, uestigia donec\nnulla relinquantur muris ad inane redactis.\ninfelix miserae Babylonis filia, felix\nqui tibi pro nobis in nos tua gesta rependet.\nnec minus ille beatus erit, qui parua tenebit.\net simul elidet solidae tua pignora petrae.\nsi cupis extincta Babylonis stirpe beari,\n-in te ipso primis gliscentia crimina flammis\nfrange fide. iam propter adest petra Christus; in ipso\nuipeream sobolem ualidis elide lacertis.\nnam Babylon nomen confusio, filia cuius\nest caro, peccatis mater, quae turba saluti\nnoxia corporeis ducit mala semina fibris.\nhaec uincenda tibi, si uis euincere mortem;\nnamque tuis tales inclusos ossibus hostes,\nsi permittantur crescendo adsumere uires,\ndifficili uinces luctamine; praecipe paruos,\ndum rudis ex utero cordis per pectora capta\nreptat adhuc teneris uitiorum infantia membris.\nquae nisi praecaueas, aucta uirtute necabit\nconcordem uitiis animam terrena propago.\nne parcas igitur talem mactare cateruam.\nnon tibi crimen erit nocituram perdere gentem\nultricemque malo perfundere sanguine petram;\ngaudet enim iustus, si concidat inpia proles;\nnam magis atque magis pius ista caede piatur,\nsi perimat peccata suis dominantia membris\net fracta in Christo uitiorum plebe triumphet.\nQuarta redit duris haec iam messoribus aestas\net totiens cano bruma gelu riguit,\nex quo nulla tuo mihi littera uenit ab ore,\nnulla tua uidi scripta notata manu,\nante salutifero felix quam charta libello\ndona negata diu multiplicata daret.\ntrina etenim uario florebat epistola textu,\nsed numerosa triplex pagina carmen erat.\ndulcia multimodis quaedam sub amara querellis\nanxia censurae miscuerat pietas.\nsed mihi mite patris plus quam censoris acerbum\nsedit et e blandis aspera penso animo.-\nista suo regerenda loco tamen et grauiore\nuindicis heroi sunt agitanda sono.\ninterea leuior paucis praecurret iambus\ndiscreto referens mutua uerba pede.\nnunc elegi saluere iubent dictaque salute,\nut fecere aliis orsa gradumque, silent.\nQuid abdicatas in meam curam, pater,\nredire Musas praecipis?\nnegant Camenis nec patent Apollini\ndicata Christo pectora.\nfuit ista quondam non ope, sed studio pari .\ntecum mihi concordia\nciere surdum Delphica Phoebum specu,\nuocare Musas numina\nfandique munus munere indultum dei\npetere e nemoribus aut iugis.\nnunc alia mentem uis agit, maior deus,\naliosque mores postulat,\nsibi reposcens ab homine munus suum,\nuiuamus ut uitae patri.\nuacare uanis, otio aut negotio,\net fabulosis litteris\nuetat, suis ut pareamus legibus\nlucemque cernamus suam,\nquam uis sophorum callida arsque rhetorum et\nfigmenta uatum nubilant,\nqui corda falsis atque uanis imbuunt\ntantumque linguas instruunt,\nnihil ferentes, ut salutem conferant\naut ueritate nos tegant.\nquod enim tenere uel bonum aut uerum queunt\nqui non tenent summae caput,\nueri bonique fomitem et fontem deum,\nquem nemo nisi in Christo uidet?\nhic ueritatis lumen est, uitae uia,\nuis mens manus uirtus patris,\nsol aequitatis, fons bonorum, flos dei,\nnatus deo, mundi sator,\nmortalitatis uita nostrae et mors necis,\nmagister hic uirtutium; ,\ndeusque nobis atque pro nobis homo\nnos induendo se exuit,\naeterna iungens homines inter et deum\nin utroque se commercia.\nhic ergo nostris ut suum praecordiis\nuibrauerit caelo iubar,\nabsterget aegrum corporis pigri situm\nhabitumque mentis innouat;\nexhaurit omne quod iuuabat antea\ncastae uoluptatis uice\ntotusque nostra iure domini uindicat\net corda et ora et tempora;\nse cogitari intellegi credi legi,\nse uult timeri et diligi.\naestus inanes, quos mouet uitae labor\npraesentis aeui tramite,\nabolet futurae cum deo uitae fides.\nquae quas uidemur spernere\nnon ut profanas abicit aut uiles opes,\nsed ut magis caras monet\ncaelo reponi creditas Christo deo,\nqui plura promisit datis,\ncontempta praesens uel mage deposita sibi\nmulto ut rependat fenore.\nsine fraude custos aucta creditoribus\nbonus aera reddet debitor\nmultaque spretam largior pecuniam\nrestituet usura deus.\nhuic uacantem uel studentem et deditum,\nin hoc reponentem omnia\n. ne, quaeso, segnem neue peruersum putes\nnec crimineris inpium.\npietas abesse christiano qui potest?\nnamque argumentum mutuum est\npietatis, esse christianum, et inpii,\nnon esse Christo subditum.\nhanc cum tenere discimus, possum tibi\nnon exhibere id est patri,\ncui cuncta sancta iura, cara nomina\ndebere me uoluit deus?\ntibi disciplinas dignitatem litteras,\nlinguae togae famae decus\nprouectus altus institutus debeo,\npatrone praeceptor pater.\nsed cur remotus tamdiu degam arguis\npioque motu irasceris?\nconducit istud aut necesse est aut placet,\nueniale quicquid horum inest.\nignosce, amans, mi si geram quod expedit;\ngratare, si uiuam ut libet.\nDefore me patriis tota trieteride terris\natque alium legisse uagis erroribus orbem,\nculta prius uestrae oblitum consortia uitae,\nincrepitas sanctis mota pietate querellis.\namplector patrio uenerandos pectore motus\net mihi gratandas saluis affectibus iras.\nsed reditum inde meum, genitor, te poscere mallem\nunde dari posset. reuocandum me tibi credam,\ncum steriles fundas non ad diuina precatus,\nCastalidis supplex auerso numine Musis?\nnon his numinibus tibi me patriaeque reducis.\nsurda uocas et nulla rogas (leuis hoc feret aura\nquod datur in nihilum) sine numine nomina Musas.\ninrita uentosae rapiunt haec uota procellae,\nquae non missa deo uacuis in nubibus haerent\nnec penetrant superi stellantem regis in aulam.\nsi tibi cura mei reditus, illum aspice et ora,\nqui tonitru summi quatit ignea culmina caeli,\nqui trifido igne micat nec inania murmura miscet\nquique satis caelo soles largitur et imbres,\nqui super omne quod est uel in omni totus ubique\nomnibus infuso rebus regit omnia Christo,\nquo mentes tenet atque mouet, quo tempora nostra\net loca disponit. quod si contraria uotis\nconstituat nostri, prece deflectendus in illa est\nquae uolumus. quid me accusas? si displicet actus\nquem gero agente deo, prius est, si fas, reus auctor,\ncui placet aut formare meos aut uertere sensus.\nnam mea si reputes quae pristina, quae tibi nota,\nsponte fatebor eum modo me non esse sub illo\ntempore qui fuerim, quo non peruersus habebar\net peruersus eram, falsi caligine cernens,\nstulta deo sapiens et mortis pabula uiuens.\nquo magis ignosci mihi fas, quia promptius ex hoc\nagnosci datur a summo genitore nouari\nquod non more meo geritur; non, arbitror, istic\nconfessus dicar mutatae in praua notandum\nerrorem mentis, quoniam sim sponte professus\nme non mente mea uitam mutasse priorem.\nmens noua mi, fateor, mens non mea, non mea quondam,\nsed mea nunc auctore deo, qui si quid in actu\ningenioue meo sua dignum ad munia uidit,\ngratia prima tibi, tibi gloria debita cedit,\ncuius praeceptis partum est quod Christus amaret.\nquare gratandum magis est tibi quam queritandum,\nquod tuus ille, tuis studiis et moribus ortus,\nPaulinus, cui te non infitiare parentem,\n150 nec modo, cum credis peruersum, sic mea uerti\nconsilia, ut sim promeritus Christi fore, dum sum\nAusonii; feret ille tuae sua praemia laudi\ndeque tua primum tibi deferet arbore fructum.\nunde precor meliora putes nec maxima perdas\npraemia detestando tuis bona fontibus orta.\nnon etenim mihi mens demens neque participantum\nuita fugax hominum, Lyciae qua scribis in antris\nPegaseum uixisse equitem, licet auia multi\nnumine agente colant, clari uelut ante sophorum\npro studiis musisque suis, ut nunc quoque castis\nqui Christum sumpsere animis agitare frequentant,\nnon inopes animi neque de feritate legentes\ndesertis habitare locis, sed in ardua uersi\nsidera spectantesque deum uerique profunda\nperspicere intenti, de uanis libera curis\notia amant strepitumque fori rerumque tumultus\ncunctaque diuinis inimica negotia donis\net Christi imperiis et amore salutis abhorrent\nspeque fideque deum sponsa mercede sequuntur,\nquam referet certus non desperantibus auctor,\nsi modo non uincant uacuis praesentia rebus,\nquaeque uidet spernat, quae non uidet ut mereatur\nsecreta ignitus penetrans caelestia sensus.\nnamque caduca patent nostris, aeterna negantur\nuisibus, et nunc spe sequimur quod mente uidemus,\nspernentes uarias, rerum spectacula, formas\net male corporeos bona sollicitantia uisus.\nattamen haec sedisse illis sententia uisa est,\ntota quibus iam lux patuit uerique bonique,\nuenturi aeternum saecli et praesentis inane.\nat mihi, non eadem cui gloria, cur eadem sit\nfama? fides noti par est, sed amoena colenti\nnunc etiam et blanda posito locupletis in acta\nlitoris unde haec iam tam festinata locorum\ninuidia est? utinam iustus me carpere liuor.\nincipiat, Christi sub nomine probra placebunt.\nnon patitur tenerum mens numine firma pudorem,\net laus hic contempta redit mihi iudice Christo.\nne me igitur, uenerande parens, his ut male uersum\nincrepites studiis neque me uel coniuge carpas\nuel mentis uitio; non anxia Bellerophontis\nmens est nec Tanaquil mihi, sed Lucretia coniunx.\nnec mihi nunc patrii uisa est obliuio caeli,\nqui summum suspecto patrem, quem qui colit unum\nhic uere memor est caeli. crede ergo, pater, nos\nnec caeli inmemores nec uiuere mentis egentes\nhumanisque agitare locis; studia ipsa piorum\ntestantur mores hominum; nec enim inpia summum\ngens poterit nouisse deum. sint multa locorum,\nmulta hominum studiis inculta, expertia legum,\nquae regio agresti ritu caret? aut quid in istis\ninprobitas aliena nocet? quid tu mihi uastos\nVasconiae saltus et ninguida Pyrenaei\nobicis hospitia, in primo quasi limine fixus\nHispanae regionis agam nec sit locus usquam\nrure uel urbe mihi, summum qua diues in orbem\nusque patet mersos spectans Hispania soles?\nsed fuerit. fortuna iugis habitasse latronum,\nnam lare barbarico rigui, mutatus in ipsos,\ninter quos habui socia feritate colonos?\nnon recipit mens pura malum neque leuibus haerent\ninspersae fibris maculae; sic Vascone saltu\nquisquis agit purus sceleris uitam integer aequus,\nnulla ab inhumano morum contagia ducit\nhospite. sed mihi cur sit ab illo nomine crimen,\nqui diuersa colo, ut colui, loca iuncta superbis\nurbibus et laetis hominum celeberrima cultis?\nac si Vasconicis mihi uita fuisset in oris,\ncur non more meo potius formata ferinos\nponeret in nostros migrans gens barbara ritus?\nnam quod in euersis habitacula ponis Hibera\nurbibus et deserta tuo legis oppida uersu\nmontanamque mihi Calagurrim et Birbilim acutis\npendentem scopulis collemque iacentis Hilerdae\nexprobras, uelut his habitem laris exul et urbis\nextra hominum tecta atque uias: an credis Hiberae\nhas telluris opes, Hispani nescius orbis,\nquo grauis ille poli sub pondere constitit Atlans,\nultima nunc eius mons portio metaque terrae,\ndiscludit bimarem celso qui uertice Calpen?\nBirbilis huic tantum, Calagurris, Hilerda notantur,\nCaesarea est Augusta cui, cui Barcino amoena\net capite insigni despectans Tarraco pontum.\nquid numerem egregias terris et moenibus urbes,\nqua geminum felix Hispania tendit in aequor,\nqua Baeti Oceanum Tyrrhenumque auget Hibero\nlataque distantis pelagi diuortia conplet,\norbe suo finem ponens in limite mundi?\nan(ne) tibi, o domine inlustris, si scribere sit mens,\nqua regione habites, placeat reticere nitentem\nBurdigalam et piceos malis describere Boios?\ncumque Maroialicis tua prodigis otia thermis\ninter et umbrosos donas tibi uiuere lucos,\nlaeta locis et mira colens habitacula tectis:\nnigrantesne casas et texta mapalia culmo\ndignaque pellitis habitas deserta Bigerris?\nquique superba potens contemnis moenia Romae\nconsul, harenosos non dedignare Vasatas?\nuel quia Pictonicis tibi fertile rus uiret aruis,\nRaraunum Ausonia heu deuenisse curules\nconquerar et trabeam ueteri sordescere fano,\nquae tamen augusta Latiaris in urbe Quirini\ncaesareas inter parili titulo palmatas\nfulget inadtrito longum uenerabilis auro,\nflorentem retinens meriti uiuacis honorem?\naut cum Lucani retineris culmine fundi,\naemula Romuleis habitans fastigia tectis,\nmateriam praebente loco, qui proxima signat,\nin Condatino diceris degere uico?\nmulta iocis pateant; liceat quoque ludere fictis.\nsed lingua mulcente grauem interlidere dentem,\nludere blanditiis urentibus et male dulces\nfermentare iocos satirae mordacis aceto\nsaepe poetarum, numquam decet esse parentum.\nnamque fides pietasque petunt, ut quod mala nectens\ninsinuat castis fama auribus hoc bona uoti\nmens patris adfigi fixumque haerescere cordi\nnon sinat. et uulgus scaeuo rumore malignum\nante habitos mores, non semper flectere uitam\ncrimen habet; namque est laudi bene uertere. cum me\ninmutatum audis, studium officiumque require.\nsi prauo rectum, si religiosa profanis,\nluxurie parcum, turpi mutatus honestum,\nsegnis iners obscurus ago, miserere sodalis\nin mala peruersi; blandum licet ira parentem\nexcitet, ut lapsum rectis instauret amicum\nmoribus et monitu reparet meliora seuero.\nat si forte itidem quod legi et quod sequor audis,\ncorda pio uouisse deo, uenerabile Christi\nimperium docili pro credulitate sequentem\npersuasumque dei monitis aeterna parari\npraemia mortali damnis praesentibus empta,\nnon reor id sancto sic displicuisse parenti,\nmentis ut errorem credat sic uiuere Christo,\nut Christus sanxit. iuuat hoc nec paenitet huius\nerroris. stultus diuersa sequentibus esse\nnil moror, aeterno mea dum sententia regi\nsit sapiens. breue, quicquid homo est, (est) corporis aegri,\ntemporis occidui et sine Christo puluis et umbra;\nquod probat aut damnat, tanti est quanti arbiter ipse.\nipse obit, atque illi suus est comitabilis error,\ncumque suo moriens sententia iudice transit.\nat nisi, dum tempus praesens datur, anxia nobis\ncura sit ad domini praeceptum uiuere Christi,\nsera erit exutis homini querimonia membris,\ndum leuia humanae metuit conuicia linguae,\nnon timuisse graues diuini iudicis iras,\nquem patris aeterni solio dextraque sedentem,\nomnibus inpositum regem et labentibus annis\nuenturum, ut cunctas aequato examine gentes\niudicet et uariis referat sua praemia gestis,\ncredo equidem et metuens studio properante laboro,\nsi qua datur, ne morte prius quam crimine soluar.\nhuius in aduentum trepidis mihi credula fibris\ncorda tremunt gestitque anima id iam cauta futuri,\npraemetuens ne uincta aegris pro corpore curis\nponderibusque grauis rerum, si forte recluso\nincrepitet tuba uasta polo, non possit in auras\nregis ad occursum leuibus se tollere pinnis,\ninter honora uolans sanctorum milia caelo,\nqui per inane leues neque mundi conpede uinctos\nardua in astra pedes facili molimine tollent\net teneris uecti per sidera nubibus ibunt,\ncaelestem ut medio uenerentur in a Â£ re regem\nclaraque adorato coniungant agmina Christo.\nhic metus est, labor iste, dies ne me ultimus atris\nsopitum tenebris sterili deprendat in actu,\ntempora sub uacuis ducentem perdita curis.\nnam quid agam, lentis si dum coniueo uotis,\nChristus ab aetheria mihi proditus arce coruscet\net subitis domini caelo uenientis aperto\npraestrictus radiis obscurae tristia noctis\nsuffugia inlato confusus lumine quaeram?\nquod mihi ne pareret uel diffidentia ueri\nuel praesentis amor uitae rerumque uoluptas\ncurarumque labor, placuit praeuertere casus\nproposito et curas finire superstite uita\ncommunique deo uentura in saecula fretum\nexpectare trucem securo pectore mortem.\nsi placet hoc, gratare tui spe diuite amici;\nsi contra est, Christo tantum me linque probari.\nContinuata meae durare silentia linguae\nnumquam tacito memoras placitamque latebris\ndesidiam exprobras neglectaeque insuper addis \\'\ncrimen amicitiae formidatamque iugalem\nobicis et durum iacis in mea uiscera uersum.\nparce, precor, lacerare tuum nec amara paternis\nadmiscere uelis ceu melli absinthia uerbis.\ncura mihi semper fuit et manet officiis te\nomnibus excolere, adfectu obseruare fideli.\nnon umquam tenui saltem tua gratia naeuo\nconmaculata mihi est; ipso te laedere uultu\nsemper et incauta timui uiolare figura.\ncumque tua accessi uenerans, mea cautius ora\nconposui et laeto formaui lumine frontem,\nne qua uel a tacito contractam pectore nubem\nduceret in sanctum suspicio falsa parentem.\nhoc mea te domus exemplo coluitque colitque,\ninque tuum tantus nobis consensus amorem,\nquantus et in Christum conexa mente colendum.\nquis tua, quaeso, tuis obduxit pectora liuor?\nquo rumore pium facilis sibi fama per aures\ninrupit pepulitque animum contraque uetustam\nexperta pietate fidem noua uulnera mouit,\nlaederet ut natis placidum malesuada parentem?\nsed mihi non fictae mens conscia simplicitatis,\nnec patris inculti pietas rea respuit omne\ninmeritum et falso perstringi crimine non fert,\ninmunis uero; grauius uiolatur iniquo\nuulnere tam tenera offensae quam libera culpae.\ndiscussisse iugum quereris me, quo tibi doctis\niunctus eram studiis. hoc nec gestasse quidem me\nadsero; namque pares subeunt iuga, nemo ualentes\ncopulat infirmis, neque sunt concordia frena,\nsi sit conpulsis mensura iugalibus inpar.\nsi uitulum tauro uel equum committis onagro,\nsi confers fulicas cygnis et aedona picae,\ncastaneis corylos, aequas uiburna cupressis,\nme conpone tibi; uix Tullius et Maro tecum\nsustineant aequale iugum. si iungar amore,\nhoc tantum tibi me iactare audebo iugalem,\nquo modicum sociis magno contendit habenis\ndulcis amicitia aeterno mihi foedere tecum\net paribus semper redamandi legibus aequa.\nhoc nostra ceruice iugum non scaeua resoluit\nfabula, non terris absentia longa diremit\nnec perimet. toto licet abstrahar orbe uel aeuo,\nnumquam animo diuisus agam; prius ipsa recedet\ncorpore uita meo quam uester pectore uultus.\nego te per omne quod datum mortalibus\net destinatum saeculum est,\nclaudente donec continebor corpore,\ndiscernar orbe quolibet,\nnec ab orbe longe nec remotam lumine\ntenebo fibris insitum,\nuidebo corde, mente conplectar pia\nubique praesentem mihi.\net cum solutus corporali carcere\nterraque prouolauero,\nquo me locarit axe communis pater,\nillic quoque animo te geram.\nneque finis idem qui meo me corpore\net amore laxabit tuo.\nmens quippe, lapsis quae superstes artubus\nde stirpe durat caeliti,\nsensus necesse est simul et affectus suos\nretineat ut uitam suam;\net ut mori sic obliuisci non capit,\nperenne uiuax et memor.\nInclite confessor, meritis et nomine Felix,\nmens pietate potens, summi mens accola caeli\nnec minus in totis experta potentia terris,\nqui dominum Christum non uincta uoce professus\ncontemnendo truces meruisti euadere poenas,\ndeuotamque animam tormenta per omnia Christo\nsponte tua iussus laxatis reddere membris\nliquisti nacnos rabidis lictoribus artus,.\nuectus in aetherium sine sanguine martyr honorem,\no pater, o domine, indignis licet, adnue semis,\nut tandem, hanc fragili trahimus dum corpore uitam,\nsedibus optatis et qua requiescis in aula\nhunc liceat celebrare diem, pia reddere coram\nnota et gaudentes inter gaudere tumultus.\nsit iam, quaeso, satis merita inpietate tulisse\nhanc poenam, tot iam quod te sine uiximus annis,\nsede tua procul heu! quamuis non mente remoti.\niam desideriis inmenso tempore fessis\nconsule, iam uel sero memor miserere tuorum\nperque orbem, magni qui nos tanto aequore ponti\ndisparat, obtritis quae nos inimica retardant\npande uias faciles et, si properantibus ad te\ninuidus hostis obest, obiecta repagula pelle\nfortior aduersis et amicos prouehe cursus.\nseu placeat telluris iter, comes aggere tuto\nesto tuis; seu magna tui fiducia longo\nsuadeat ire mari, da currere mollibus undis,\nut famulis famulos a puppi suggere uentos,\nut Campana simul Christo duce litora necti\nad tua mox alacri rapiamur culmina cursu\ninque tuo placidus nobis sit limine portus.\nillic dulce iugum, lene onus blandumque feremus\nseruitium sub te domino; etsi iustus iniquis\nnon egeas seruis, tamen et patiere et amabis\nqualescumque tibi Christo donante dicatos\net foribus seruire tuis, tua limina mane\nmunditiis curare sines et nocte uicissim\nexcubiis seruare piis et munere in isto\nclaudere promeritam defesso corpore uitam.\nFelix, hoc merito quod nomine, nomine et idem\nqui merito, redit alma dies, qua te sibi summas\nadsciuit patriam confessum Christus in aulam,\ntempus adest plenis grates tibi fundere uotis.\no pater, o domine, indignis licet optime seruis,\ntandem exoratum est inter tua limina nobis\nnatalem celebrare tuum. tria tempore longo\nlustra cucurrerunt, ex quo sollemnibus istis\ncoram uota tibi, coram mea corda dicaui.\nex illo qui me terraque marique labores\ndistulerint a sede tua procul orbe remoto,\nnouisti; nam te mihi semper ubique propinquum\ninter dura uiae uitaeque incerta uocaui.\net maria intraui duce te, quia cura pericli\ncessit amore tui, nec te sine; nam tua sensi\npraesidia in domino superans maris aspera Christo;\nsemper eo et terris te propter tutus et undis.\nhunc, precor, aeterna pietate et pace serenum\nposce tuis, cuius magno stas nomine, Felix.\nnunc iuuat effusas in gaudia soluere mentes, .\ncara dies tandem quoniam hic praesentibus orta est,\nsemper et externum nobis celebrata per orbem,\nquae te sacrauit terris et contulit astris.\necce uias uario plebs discolor agmine pingit,\nurbes innumeras una miramur in urbe.\no felix Felice tuo tibi praesule Nola,\ninclita ciue sacro, caelesti firma patrono\npostque ipsam titulos Romam sortita secundos,\nquae prius imperio tantum et uictricibus armis,\nnunc et apostolicis terrarum est prima sepulchris!\nsis bonus o felixque tuis dominumque potentem\nexores, liceat placati munere Christi\npost pelagi fluctus mundi quoque fluctibus actis\nin statione tua placido consistere portu.\nhoc bene subductam religaui litore classem,\nin te conpositae mihi fixa sit anchora uitae.\nVenit festa dies caelo, celeberrima terris,\nnatalem Felicis agens, qua corpore terris\noccidit et Christo superis est natus in astris,\ncaelestem nanctus sine sanguine martyr honorem.\nnam confessor obit poenas non sponte lucratus\nacceptante deo fidam pro sanguine mentem,\nqui cordis taciti scrutator ferre paratos\naequiperat passis, sat habens interna probasse\nsupplicium carnis iusta pietate remittit;\nmartyrium sine caede placet, si prompta ferendi\nmensque fidesque deo caleant; passura uoluntas\nsufficit et summa est meriti testatio noti.\nergo dies, tanto quae munere condidit alto\nFelicem caelo, sacris sollemnibus ista est,\nquae post solstitium, quo Christus corpore natus\nsole nouo gelidae mutauit tempora brumae\natque salutiferum praestans mortalibus ortum\nprocedente die secum decrescere noctes\niussit, ab hoc quae lux oritur uicesima nobis,\nsidereum meriti signat Felicis honorem.\ndenique nil inpar his, qui fudere cruorem,\ntestibus et titulo simul et uirtute recepti\nmartyris ostendit meritum, cum iure potenti\ndaemonas exercet deuinctaque corpora soluit.\nnam sibi Felicem caecis incumbere poenis\npestiferi proceres tristi clamore fatentur\noccultasque cruces gemitu testantur aperto,\nuelatumque oculis mortalibus, at manifestum\nauribus et multo praesentem numine produnt,\ncum captiua intra deprensi corpora Christum\nin sancto fulgere suo clamantque probantque,\nmembrorum incussu tremuli capitumque rotatu\ntormentisque suis; sed non sua corpora torquent,\nclamantes proprios aliena per ora dolores\norantum ueniam; latet ultor, poena uidetur.\ntum si quos grauiore malo uiolentior hostis\nuinxerit, ista dies diuino numine soluit.\ncernere nunc passim est sacra purgata medella\npectora liminibus sterni, iam mente refectos,\ngratantes iam uoce sua; concurrit hiantum\nturba tremens hominum, mixtae inter gaudia cunctis\nprosiliunt lacrimae, praesens deus omnibus illic\ncreditur; inmensi Felix est gloria Christi.\nalma dies magnis celebratur coetibus, omnes\nuota dicant sacris rata postibus; omnia gaudent\nterrarum et caeli, ridere uidetur apertis\naethra polis, uernum spirare silentibus aurae\nflatibus et laetum plaga cingere lactea caelum.\nnec modus est populis coeuntibus agmine denso\nnec requies, properant in lucem a nocte diemque\nexpectare piget, uotis auidis mora noctis.\nrumpitur et noctem flammis funalia uincunt,\nstipatam multis unam iuuat urbibus urbem\ncernere totque uno conpulsa examina uoto.\nLucani coeunt populi, coit Apula pubes\net Calabri et cuncti quos adluit aestus uterque,\nqui laeua et dextra Latium circumsonat unda;\net bis ter denas Campania laeta per urbes\nceu propriis gaudet festis, quos moenibus amplis\ndiues habet Capua et quos pulchra Neapolis aut quos\nGaurus alit, laeta exercent qui Massica quique\nUfentem Sarnumque bibunt, qui sicca Tanagri\nquique colunt rigui felicia culta Galaesi,\nquos Atina potens, quos mater Aricia mittit.\nipsaque caelestum sacris procerum monumentis\nRoma Petro Pauloque potens rarescere gaudet\nhuius honore diei portaeque ex ore Capenae\nmilia profundens ad amicae moenia Nolae\ndimittit duodena decem per milia denso\nagmine; confertis longe latet Appia turbis.\nnec minus ex alia populis regione profectis\naspera montosae carpuntur strata Latinae,\nquos Praeneste altum, quos fertile pascit Aquinum,\nquosque suburbanis uetus Ardea mittit ab oris,\nquique urbem liquere Cales geminamque Teanum,\nquam grauis Auruncus uel quam colit Apulus asper;\nhuc et oliuifera concurrit turba Venafro,\noppida Samnites duri montana relinquunt.\nuicit iter durum pietas, amor omnia Christi\nuincit et alma fides animisque locisque rigentes\nsuadet acerba pati, simul aspera ponere corda.\nuna dies cunctos uocat, una et Nola receptat,\ntoto plena sui spatio spatiosaque cunctis,\ncredas innumeris ut moenia dilatari\nhospitibus. sic, Nola, adsurgis imagine Romae,\n[tu quoque post urbem titulos sortita secundos;\nnam prius imperio tantum et uictricibus armis,\nnunc et apostolicis terrarum est prima sepulchris].\ntu quoque perpetuas duplici sub honore coronas,\nante sacerdotis, post martyris omne per aeuum\nFelicis conplexa tui, gemino bene caelum\ncontingis merito diuini mater amici.\nte prius alma pio celebrans altaria cultu\npresbyter instituit placido et moderamine rexit.\nnunc quoque perpetuo decorat te nomine Felix.\nnamque tuo meritum in gremio sacratus honorem\nducit odorifero pia conditus ossa sepulchro.\naurea nunc niueis ornantur limina uelis,\nclara coronantur densis altaria lichnis,\nlumina ceratis adolentur odora papyris,\nnocte dieque micant. sic nox splendore diei\nfulget et ipsa dies caelesti inlustris honore\nplus nitet innumeris lucem geminata lucernis.\nnos quoque felices, quibus istum cernere coram\net celebrare diem datur et spectare patroni\npraemia praestantique suis tam grandia Christo\ngratari et laetos inter gaudere tumultus.\nferte deo, pueri, laudem, pia soluite uota\net pariter castis date carmina festa choreis, \\'...\nspargite flore solum, praetexite limina sertis.\npurpureum uer spiret hiems, sit floreus annus .\nante diem, sancto cedat natura diei..\\'\nmartyris ad tumulum debes, et terra, coronas.. \\'\nast illum superi sacra gloria liminis ambit >\nflorentem gemina belli pacisque corona.\nhunc, precor, aeterna nobis cum pace serenum\nposce diem, hoc iterum liceat gaudere reuerso\nannuaque hic et uota- tuis et carmina festis\nreddere placati tranquillo numine Christi.\nhic amor, hic labor est nobis; haec uota tuorum\nsuscipe commendaque deo, ut cum sedula cura -\nseruitium nostrum longo tibi penderit aeuo,.\ntunc demum placitos pietate laboris alumnos.\nabsoluas mittente manu, positasque tuorum\nante tuos uultus animas uectare paterno\nne renuas gremio domini fulgentis ad ora, ..\nquem bonitate pium sed maiestate tremendum\nexora, ut precibus lenis meritisque redonet\ndebita nostra tuis. cum tu quoque, magna piorum\nportio, regnantem, Felix, comitaberis agnum,\nposce ouium grege nos statui, ut sententia summi\niudicis hoc quoque nos iterum tibi munere donet,\nne male gratatis laeuos adiudicet haedis\net potius dextre positos in parte piorum\nmunifico pecori laudatisque adgreget agnis.\nAnnua uota mihi remeant, simul annua linguae\ndebita, natalis tuus, o clarissime Christo\nFelix, natali proprio mihi carior, in quo\nquamlibet innumeris sint gaudia publica turbis,\nest aliquid speciale tuis, quod nos tibi Christus\nesse dedit, uiles caro largitus amico,\nnon quia tu dignus famulis tam uilibus esses,\naeternis dignante deo comes ire triumphis,\nsed quia nos inopes aequi indiguosque salutis\nsic uoluit ditare pater bonus, ut male dites\ncriminibus uersa in melius uice diuitiarum\npro cunctis opibus cunctisque affectibus et pro\nnobilibus titulis et honoribus omnia uanis\nFelicem caperemus opes patriamque domumque.\ntu pater et patria et domus et substantia nobis,\nin gremium translata tuum cunabula nostra,\net tuus est nobis nido sinus, hoc bene foti\ncrescimus inque aliam mutantes corpora formam\nterrena exuimur stirpe et subeuntibus alis\nuertimur in uolucres diuini semine uerbi.\nte releuante iugum Christi lene noscimus, in te\nblandus et indignis et dulcis Christus amaris.\nista dies ergo et nobis sollemnis habenda,\nquae tibi natalis, quia te mala nostra abolente\noccidimus mundo, nascamur ut in bona Christo.\nsurge igitur, cithara, et totis intendere fibris,\nexcita uis animae; tacito mea uiscera cantu,\nnon tacita cordis testudine dentibus ictis\npulset amor, linguae plectro lyra personet oris.\nnon ego Castalidas, natum phantasmata, Musas\nnec surdum Aonia Phoebum de rupe ciebo;\ncarminis incentor Christus mihi, munere Christi\naudeo peccator sanctum et caelestia fari.\nnec tibi difficile, omnipotens, mea soluere doctis\nora modis, qui muta loqui, fluere arida, solui\ndura iubes. tu namque asinam reboare loquendo\nperfectamque tibi lactantes condere laudem\nfecisti et solidam soluisti in flumina rupem\net terram sine aqua subitis manare fluentis\niussisti, deserta rigans in spem populorum,\nin quorum arentes animas pia gratia fluxit,\nquos Christus uiuo manans petra fonte refecit.\nunde ego, pars hominum minima, isto munere fretus\nroris, Christe, tui uiuos precor aridus haustus.\nda uerbum de fonte tuo, tua non queo fari\nte sine; namque tui laus martyris et tua laus est,\nqui facis omnipotens homines diuina ualere\nfortiaque infirmis superas de carne triumphans,\naerios proceres uincens in corpore nostro.\nquare ades, ut duce te repetens ab origine pergam\nFelicem narrare tuum, cui nobile ductum\nex Oriente genus; nec enim magis altera tellus\nFelicis patriam decuit quam quae patriarchas\nquaeque pios tulerat, Christi sacra uasa, prophetas,\nunde et apostolicis fundens sua flumina linguis\ntotum euangelii sonus emanauit in orbem.\ndebitus inde deo Felix, genitore profecto\nItaliam necdum genitus, tamen in patre uenit,\ncinis ut affectu nostris oreretur in oris\nnec cuiquam natum nisi nobis se meminisset.\nsic pater Abraham domini praecepta secutus\nmutauit patrias externo cespite terras\ndeposuitque sacrum Chananaeis semen in aruis;\nunde peregrinas abeunte propagine terras\nmystica Felicem nobis transmisit origo,\nquem perfecta fides illa radice profectum\nprodidit, ut nobis esset pia uena fidei.\nFelix nunc etiam posita cum carne quiescit,\nspiritus in Christo uiuens, operantibus altae-\nuirtutis meritis Abrahae semine mutat\nduritiam lapidum, quos suscitat in bona uitae.\nhac igitur genitore Syro generatus in urbe\ndilectam coluit patriae sub imagine Nolam\nsede beans placita multoque relictus in auro\ndiues opum uiguit quamuis non unicus heres.\nHermia cum fratre sui cognomine patris\nterrenas diuisit opes, caelestia solus\nobtinuit Felix; geminos sententia discors\ndiuisit fratres: Hermiam mundus abegit,\nFelicem Christus sibi sustulit; ille caduca\nmaluit, hic solida; praesentibus ille cohaesit,\niste solum caelo uertit, patrimonia regnis;\nille heres tantum proprii patris, iste coheres\nChristi. sed quis tam uariam miretur ab uno\nsanguine progeniem, ueterum inter sancta parentum\npignora qui relegat, populorum stirpe duorum\nfecundam pugnas uteri doluisse Rebeccam\nconquestamque deo grauidi luctamina uentris ?\ncum iam tunc fremeret sanctae intra uiscera matris\nquae nunc intra uterum mundi discordia saeuit,\nhispida Iudaeis hirti sectantibus Esau\nperfidiae, addictis populo seruire minori,\nat nobis lenem. per lenia pacis Iacob,\nqua uia. lucis agit, meliore sequentibus ortu.\nergo pari dispar fratrum de sanguine sanguis\nHermias uelut asper Edom terrena secutus\nsqualuit in uacua captiuus imagine mundi\nduraque Idumaei praelegit iura parentis,\nin gladio. uiuens proprio uanaeque laborem\nmilitiae. sterilem tolerans, qua Caesaris armis\nsuccubuit, priuatus agens ad munia Christi.\nat meus aeterni satus arma capessere regis\nin patris Israel migrauit nomina Felix\nseseque a puero pia mens caelestibus edens\ninstituit seruire deo; nec gratia pauper\nadfuit, et quantum sitiebat corde capaci\nlucis hians animus, tam largiter influa traxit\\'\ndona dei. primis lector seruiuit in annis.\ninde gradum cepit, cui munus uoce fideli\nadiurare malos et sacris pellere uerbis.\nquod quia perspicua meriti uirtute gerebat,\niure sacerdotis ueneranda insignia nanctus,\nmente loco digna meritum decorauit honorem.\nsed ne sola sacrum caput infula comeret illi,\nextitit et potior geminandae causa coronae,\ndira profanorum rabies exorta furorum,\ncum pia sacrilego quateretur eclesia bello\npraecipueque illos populo deposceret omni\ninpietas, quorum pietas insignior esset.\ntunc senior sanctis Nolanam legibus urbem\nMaximus et placido formabat episcopus ore,\npresbytero Felice potens, quem mente paterna\nconplexus ueluti natum sedisque uouebat\nheredem; subita sed tempestate fugatus\nnon cedente fide petiit deserta locorum.\ntunc magis atque magis quaesito antistite Felix\nclaruit obpositus gladiis solusque fidei\ninuidia effectus, nec spectabatur honore;\nmaior honore fides, quia tantum causa fidei.\ntunc petitur, sua cum draco liuidus excitat arma,\nproruere id cupiens quo surgimus et cadit ipse.\nergo truces poenas fugiente antistite solus\nuel primus de plebe quasi de corpore uertex\nconpetitur Felix. hunc omnes uincere certant\net quasi praecelsam obsessis in moenibus arcem\nfacta mole petunt, cuius munimine uicto\ncetera iam facili cadat urbs prostrata ruina.\no digna infidis dementia! creditur uno\nextinguenda fides, totus quam credidit orbis.\nheu, misera inpietas, infernis caeca tenebris\nquo ruis P in quem tela moues? an credis in uno\nmortali constare deum et, si corpora soluas,\nuim simul et mentem diuinam posse aboleri?\nquae mundi per membra meat, qua nasceris ipse\nindignusque aleris, cuius de numine pendet\nuincere uel uinci, cuius uirtute uel unus\nfortior innumeris, pietate armatus inermi\narmatos ferro, sed inermes pectora Christo\nprosternit superante fide, quae conscia ueri\ncaelestis uitam praesenti morte futuram\nconparat et uicto uictricem corpore mentem\nlaeta deo referens gaudentibus inuehit astris.\nquid iuuat ergo pium tanta quod mole furoris\nFelicem, uesane, petis? manet intus operto,\nmens inuicta deo; nec iam tibi sola resistit\nterreni natura hominis; deus ipse repugnat\nquem petis, atque tuis, serpens antique, uenenis\nipse offert se per famulorum corpora Christus\nteque tuis nectens laqueis in caede suorum\nsternit, per mortis speciem de morte triumphans.\nsed fera corda suus stimulis furialibus error\nsanguinea flagrare siti sanctumque cruorem\nurgebat ueluti sceleris deposcere palmam.\nergo ubi sacrilegos excepit Nola furores\nintentosque piis expauit ciuibus enses,\nquaeritur excussa Felix uenerandus in urbe.\nnec refugit celso iam spirans sidera flatu\net tacitis acuens stimulis in proelia mentem,\ninpauidus trepidum seruabat pastor ouile,.\nexemplo domini promptus dare pro grege uitam.\nergo alacer saeuos perstat quasi murus in hostes\net canis florente fide reuirescit in annis,\ntotus in astra animo, Christi memor, inmemor aeui,\ncorde deum gestans et plenus pectora Christo.\nnec iam se capit ipse, sacer maiorque uideri\nsidereumque oculis et honorem fulgere uultu.\nilicet arripitur gaudens saeuisque furentum\nprotrahitur manibus, sed, qui mos hostis iniqui,\ncui potior labor est animas quam corpora nostra\nperdere, dilatum gladio terroribus ante\ntemptat et in mortem surgit gradibus poenarum.\nprimus supplicii de carcere texitur ordo.\nferrea iunguntur tenebrosis uincula claustris;\nstat manibus colloque chalybs neruoque rigescunt\ndiducente pedes; sternuntur fragmina testae,\narceat ut somnum poenalis acumine lectus.\nnec requie tamen est uacuus nec luminis expers\nconfessor, cui iam sociatus in omnia Christus\nconpatitur, uirides grauior cui poena coronas\nmultiplicat, spatiante polum qui mente peragrat.\nseque ipsum, uincto quamuis in corpore, liber\nspiritus anteuolat summi in penetralia Christi\npraemeditante anima certis sua praemia uotis.\nergo beata. sacris Felicem passio poenis\nurgebat grauibus uinclis et carcere caeco,\nquantasque ex homine induerat caro subdita poenas,\ntantas a Christo recipit patientia palmas.\nMaximus interea solis in montibus aeger,\ncontentus fugisse manus feraliaque ora\ncarnificum, diuersa at non leuiore ferebat\nmartyrium cruce, quam si ferro colla dedisset\nmembraque tormentis aut ignibus; acrior illum\ncura sui gregis urit et afficit; uritur igne\nfrigoris et gelido caeli de rore rigescit,\npanis inops tectique simul, noctemque diemque\nperuigil, intenta iungit prece tempus utrumque,\ndumosa prostratus humo conpungitur artus\nsentibus et mentem curis, intusque forisque\ndimicat et ruris spinas in corpore perfert,\ntristitiae patitur spinas in pectore maesto.\nduris dura tegens cruciatu mentis acerbo\nmembrorum tormenta leuat, sensumque doloris\ncorporei excludit mentis dolor. attamen aegra\nmateries terrae, licet inconcussa maneret\nuis animae spernente fide labentia carnis,\nuicta hieme atque fame duroque adtrita cubili\ndeficiente suam linquebat corpore mentem,\naltius et uacuis fessi senis hausta medullis\nfrigora pellebant glaciato sanguine uitam.\nmota patris summi pietas antistite tanto\nnon tulit obscuro consumi funere corpus.\nquamquam et ut Elian istum quoque pascere posset,\nesciferas uolucres ieiuna per auia mittens,\nposset et ut Mosen secreto operire sepulchro;\nsed soli hoc dederat deus uni munus amico\narcana tellure tegi, quia iure decebat\ntantus honos illud corpus, quod comminus ore\nfulserat et sermone dei, ut mortalia functus\niura deo tantum frueretur teste sepulchri.\nergo sacerdotem confessoremque sereno\nlumine respiciens tacitis tabescere siluis\nnon tulit ulterius mitis pater, et quia digno\ncondignum comitem meritis sociare parabat,\nFelicem numero de carceris eligit omni,\ncuius id adponat meritis opus, ut senis almi\nmembra leuet reuocetque animam reuehatque refotum\nadtonitisque ouibus cari solacia reddat\npastoris. uenit ergo micans iam nocte silenti\nangelus et tota uinctorum in plebe reorum\nFelicem solum, pietas cui sancta reatum\nfecerat, adloquitur; fugit atri carceris horror.\nuoce simul sacri Felix et luce ministri\nexcussus tremit et uerbum trahit aure fideli.\nac primum, ueluti ludentis imagine somni\naccipiat mandata dei, stupet anxius et se\ncausatur non posse sequi prohibente catena.\ninsuper et claustro simul et custode teneri\ncarceris obsessi. sed uox diuina morantem\nincrepitans iubet excussis adsurgere uinclis.\net subito ut molles manibus fluxere catenae,\nsponte iugo ceruix ferrato exuta leuatur\nprosiliuntque pedes laxato caudice nerui.\nmira fides! saluis reserato carcere claustris\nsopito custode fores interritus exit,\nperque ipsos uia fit, per quos uia clauditur; ibat\nangelus et tacitae per amica silentia noctis.\nlux et iter Felicis erat. nonne unus in omni\nChristus adest sancto? sicut uiget omnibus idem\nspiritus in Christo genitis, sic ipsa piorum.\ngratia concordat. ueterem remeare recenti\nhistoria uideo speciem, qua. iussus abire\nbisseno sublimis in agmine discipulorum\nPetrus sponte sua uinclis labentibus eque\ncarcere processit clauso, qua praeuius illum\nangelus Herodi praedam furatus agebat.\nsic meus educente deo geminata per atra\ncarceris et noctis reliquis obscura sed uni\ninlustrata sibi Felix inpune per ipsos\ncustodes constante premens uestigia passu\ncallibus ignotis directus iussa petebat.\net postquam emensus secretos auia saltus\nrura locum fessi senis inuenit, aegra trahentem\niam tenui cernit maestus suspiria flatu.\net primo ut cari cognouit membra parentis,\nfusus in amplexum dat uultibus oscula notis\net temptat gelidis reuocare fouendo calorem\nartubus et crebris adflatibus oris anheli\nreddere uiuentes tepefacto corpore sensus.\nsed neque clamatu est neque pulsu mobile corpus\\'\niam simile exanimo, modicus tamen ultima uitae\nflatus et internae prodit trepidatio fibrae.\nanxius intuitu tali pia pectora Felix,\ndistrahit exsangues artus et lurida cernens\nora fame nec habens quicquam, quo rebus egenis\nferret opem, non igne procul neque comminus esca,\nut dape tabentem recrearet et igne rigentem.\nquaerenti et multa Christum prece conuenienti,\nquanam ope quaue uia iussum conplere ualeret\nseruitium, subitam omnipotens de sentibus uuam\nedidit et capiti iussit pendere propinquam,\nut facile adtiguo posset decerpere ramo\nnatum sponte cibum. diuinitus ergo refectus\nmente pia oblato laetatur munere Felix\ndemessumque manu morientis ad ora racemum\nadmouet, et quoniam strictis iam dentibus ille\net sentire negat dulces et sumere uictus,\nexprimit umentes acinos sucumque liquentem\ninstillat, digito diducens arida labra,\ndonec et adspirante deo conatibus aegris\net luctante manu rigidos paulisper hiatus\nlaxauit tenuemque aditum dedit oris aperti,\nquo rorem exiguum resoluta infunderet uua.\nhinc animae sensus, calor ossibus atque oculis lux\nuitaque tota redit, quaeque haeserat obsita siccis\nfaucibus exercet solitas iam lingua loquellas,\npostquam uocis iter patefecit lubricus umor.\nergo reuiuiscens notissima comminus ora,\nFelicis uidet ora sui amplexusque uicissim\nconqueritur tardum: nam te promiserat, inquit,\nadfore iamdudum dominus mihi, pars mea Felix;\npraecipuum, Felix, pignus mihi, quae rogo tantae\naut ubi te tenuere morae? si corpore cessi\nad tempus fragili, solido tamen esse fidelis\npectore duraui. docet et locus et status ipse,\nin quo me cernis uitae istius ima trahentem,\nnon mortis fugisse metu Christoque meam me\npraeposuisse animam; fugi non lucis amore,\nsed fragile hoc metuens infirmi corporis; atquin\ntecta petens alia uixissem tutus in urbe,\nsi mihi uile fides et carum haec uita fuisset.\nignotos montes desertaque nuda petiui,\nin gremio domini dulcis mea colla reponens,\nipso ut deficerem teste aut ut pascerer ipso.\nnec frustra, ecce uides, fuit haec fiducia nobis;\nadfuit omnipotens et te mihi mittere legit,\nper quem dona mihi sua redderet; utere, fili,\npraeceptis pietatis opus mandantibus et me\nsuscipiens humeris commune ad ouile reporta.\ninpiger optato gauisus munere Felix\ncarum onus ut Christi pondus leue sumit et adfert\ntam uolucer cursu, tamquam magis ipse feratur\nnec ferat, et uere Christus fert ipse ferentem\net pedibus pietate citis deus addidit alas.\nnocte eadem pariter tot munera percipit unus\net simul exequitur Felix; sua rumpere iussus\nuincla sacerdotem reficit reuehitque refectum\ndeponitque sui tutum sub culmine tecti,\nunica quod seruabat anus; tam celsus et isto\nMaximus extabat merito confessor, ut illi\norba domus summa et census anus una maneret.\npulsatis foribus Felix hanc excitat; illa\nad primos stupefacta sonos, uix nota renoscit\nadloquia et dominum tectis adsumit apertis,\nuoce graduque tremens quatiente timore senectam.\ncui Felix: cape depositum hoc quod conscia mecum\nsidera noctis et angelicae sub principe Christo\nme tradente manus tradunt tibi; sume fideli\nhanc domini gemmam gremio, quam tempore summo\nincolumem nobis domino sub iudice reddas,\nquo nunc teste capis. subit istis Maximus orsis\nFelicemque suum reuocans: cape tu quoque, dixit,\nmuneris, o mi nate, uicem, quam me tibi iussit\nreddere conpositum, qui te mihi iussit adesse\ndeposito. tum deinde sacram Felicis amati\ninponit capiti dextram, simul omnia Christi\ndona petens, uelut ille patrum uenerabilis Isac\nrore poli natum et terrae benedixit opimo;\nFelicem Christo sic Maximus ore paterno\nore et apostolico benedicens et locupletans,\ninmarcescibilis redimiuit honore coronae\nperpetuisque opibus, quas et modo cernimus, auxit.\nTempora temporibus subeunt, abit et uenit aetas;\ncuncta dies trudendo diem fugit et rotat orbem;\nomnia praetereunt, sanctorum gloria durat\nin Christo, qui cuncta nouat, dum permanet ipse.\ntandem igitur, reuoluta dies, mihi nascere, toto\nexoptata dies anno, quae dulcia festa\net mea uota nouas, quae me sollemnia poscis\nmunera natalem referens, quo milia gaudent\ninnumeri populi, quo me specialia tangunt\ngaudia, quo famulae rata debeo munera linguae\nFelici libare meo, cui mente dicata\nin domino Christo sum deditus; hunc etiam oris\nobsequio celebrare per annua carmina sanctum\nfas mihi. dicam igitur merita et causas meritorum,\ne quibus obtinuit caelestum praemia laudum\naeternosque dies et magni nomen honoris.\niam prior hoc primos uobis liber edidit actus\nmartyris, unde domum uel qui genus et quibus altus\nin studiis, quo deinde gradu per sancta uocatus\nmunia maluerit Christo seruire perenni\nquam patrias errare uias per deuia mundi;\nnam pater emeritis sub Caesare uixerat armis.\ndiximus et taetro toleratas carcere poenas,\nquas confessor obit, mortem quoque ferre paratus,\nni deus anticipans gladios soluisset iniquis\nemissum uinclis aliosque uocasset ad actus,\\'\nut prius ad sacram remearet episcopus aulam\nMaximus, in solis qui saltibus ultima uitae\naeger anhelabat grassante fugatus ab hoste,\nquem iussus proprio subuexit corpore Felix\npauperis et tecti delatum in sede locauit;\npensatisque sibi sancto senis ore beati\nofficiis benedictus abit paucisque diebus\ndelituit proprii tacitus sub culmine tecti,\nnon tacita dominum caelestem mente fatigans,\nquem prece directa penetrans super astra propinquo\npulsabat merito, pacem procedere poscens.\ninterea fluxere dies, pax uisa reuerti.\ndeseruit latebram Felix tandemque sereno\nconfisus caelo laetis se reddere laetum\nfratribus et placidae committere coeperat urbi.\ngratabantur oues Christi pastore recepto.\nille gregem pauidum de tempestate recenti\nmulcebat monitis caelestibus et duce uerbo\nanxia corda regens firmabat amore fidei,\ncontemnenda docens et amara et dulcia mundo;\nnec concedendum terroribus obuiaque ipsis\nignibus aut gladiis promptos inferre monebat\npectora; et ipse suis addebat pondera uerbis,\nconfessor passus quae perpetienda docebat,\nomnibus eloquio simul exemploque magister.\nnon tulit haec malus ille diu; sed inhorruit atris\ncrinibus et rabidis inflauit colla uenenis\ninmisitque suum scelerata in pectora uirus,\nureret ut nigras Felicis gratia mentes.\ninseruit stimulos, et mentibus arsit iniquis\nuipereae furor inuidiae; petit inproba primum\nira domum; cunctis amor inpius in scelus ardet.\nFelicem sitit inpietas; sed ab aedibus absens\nforte suis media steterat securus in urbe,\nfraternis de more suo uallatus amicis\net pia uerba serens populi credentis in aures.\necce et eum strictis quaerentes ensibus adsunt,\ncum subito aut illis corda hostibus aut huic ora\nuertuntur; notum non agnouere furentes .\nFelicemque rogant. Felix ubi cernitur, et non\ncernitur; ipse nec ipse uir est; cum sit prope, longe est.\nignotus notusque suis fit ciuibus idem,\ndiscernente fide uultum credentibus ipse, .\nhostibus alter erat. persensit et ipse fauentis\nconsilium Christi ridensque rogantibus infit:\nnescio Felicem quem quaeritis. ilicet illi\npraetereunt ipsum; discedit at ille platea\ninludente canes domino frustratus hiantes.\nnec longum emensis spatium et scitantibus omnes,\nqua Felix regione foret, quidam increpat et dat\nindicium, ignarus causae credensque furore\ndementes, qui non uidissent comminus ipsum,\nad quem contiguis fecissent uerba loquellis.\nperculsi nouitate doli grauiusque furentes\nmox redeunt perque ipsa uiri uestigia currunt.\niamque propinquabant, sed praecurrente tumultu\nurbis et adtoniti clamoribus undique uulgi\nadmonitus Felix instantia uulnera flexu\ndeclinat medioque procul se deuius aufert\ne spatio nanctusque locum, qui forte pauenti\npanditur effugium, celebri seductus ab urbe\nsic quoque non longinquus erat sectoribus atris,\nqui prope conspicuo subductus ab ore sequentum\ninfestos utcumque timens uitauerat enses;\net capiendus erat, quia nullius obice claustri\nille repellendis locus obsistebat iniquis.\nnam foribus nullis in publica rostra patebat\nsemiruti paries male fidus fragmine muri.\nsed diuina manus sese sanctum inter et hostes\nobposuit miroque locum munimine saepsit,\nnon strue saxorum, neque ferratis data ualuis\nclaustra, per humanas quibus atria claudimus artes,\nrudere sed subito concreuit sordidus agger,\niussaque nutantes intendit aranea telas\net sinibus tremulis intutum struxit apertum\ndesertaeque dedit faciem sordere ruinae.\nquae simul occurrit minitantibus, obstipuerunt\ndefixoque gradu sibimet dixere uicissim:\nnonne furor temptare aditus aut credere quemquam\nhac intrasse hominem, minimi qua signa dedissent\nuermiculi? modicae rumpunt haec retia muscae,\nnos penetrasse uirum per clausa putamus inepti\net tenerum tanto non ruptum corpore textum?\nille magis nostris manibus modo debitus index,\nqui nos in deserta doloso callidus astu\ninduxit uersumque alio mentitus in isto\nFelicem latitare situ, quo nostra maligno\nuerteret arma dolo, capiti fugientis amicus.\nergo recedamus, nam stare diutius istic\nrisus erit uulgi demensque notabitur error\nscrutatum hac hominis latebras contendere gressum,\nqua uel mole putri uel araneolis obductis\nmonstrat inaccessos humus incalcata recessus.\nnec mora, discedunt propere in diuersa frementes;\nsed deus, ut scriptura canit, uesana minantes\ninridebat eos caelesti Christus ab arce\nFelicemque suum sacris uelauerat alis.\nqui domini tutus gremio candentia tela\ndiscutiebat ouans galea scutoque fidei\net gladium uerbi confessor in ore gerebat.\narmatus pietate manus et pectora plenus\ncasta deo insignis meriti thorace tegebat.\no multis diuina modis sapientia diues,\nsemper ab infirmis confundens fortia mundi!\nnix populos altis defendunt moenia muris,\net fretos ualido munimine saepius hostis.\nobprimit euersaeque obponunt mortibus urbes.\nnunc et ab armatis protexit aranea sanctum\ndefensante deo; teneris stetit hostis abactus\ncassibus; aerio cessit uis ferrea filo.\nuana salus hominum, uirtus mea non mihi uirtus,\nsi caream uirtute dei. quo uasta gigantum\nrobora? quo Pharii reges? ubi magna Hierico?\nomnibus exitii sua gloria, qua tumuerunt,\ncausa fuit, neque herois uirtutibus ista,\nsed magis infirmis diuina potentia fregit.\nille gigans pueri funda pastoris obiuit\nut canis; illam urbem sonitus soluere tubarum;\nlitorea iacuit rex ille superbus harena,\ndiuitias regni pendens in funere nudo.\nsic ubi Christus adest nobis, et aranea muro est;\nat cui Christus abest, et munis aranea fiet.\ndigressis igitur cum facta silentia turbis\nsecretoque fugae fidas nox alta tenebras\npraebuit, egreditur Felix mutatque latebras,\nilla canens domino: media si noctis in umbra\ningrediar, mala non metuam, quoniam tua mecum\ndextra; per infernum non expers luminis ibo.\nergo dei ductu capit in regione remota\nconpluuium angusto breuia inter tecta cubili,\nquo uetus arebat tecto cisterna profundo.\npropter in adtiguis habitabat femina tignis\nsancta deo mulier, quae confessoris operti\nnescia Felicem Christo quasi conscia pauit.\nmira canam, ingenium domini pascentis alumnum\nignara pascente suum. nunc sedula panes,\nnunc alias de more, sibi quas coxerat escas,\nmentis in excessu diuino facta paratu\ninportabat eo, Felix ubi teste latebat-\nuelatus domino; sed nec cum tenderet illo,\nnouerat ingressum nec cum discesserat inde,\nintroitus erat illa sui memor; utque paratus\nintulerat satagens, propriis licet illa cibando\nseruiret manibus sancto, tamen inscia tanti\nmuneris hoc de corde suo nouisse nequibat,\nquod non mente sua sed Christi numine agebat,\nproque loco latebrae et structae super ora lacunae\nadpositos ingressa cibos linquebat, eosque\nse posuisse domi credens, ita semper abibat,\nponendae memor et positae mox inmemor escae.\no mulier benedicta deo, uelut una uolucrum,\nquae quondam mundo abductum pauere prophetam,\ntu quoque secreto pauisti martyra tecto,\nsicut auis domino parens, et nescia sancti\nconscia seruitii, quid gesseris et cui tandem\nseruieris, illo gaudens sub tempore nosces,\ncum deus ipse suo pro confessore coronam\niustitiae Christus reddet tibi; tunc tua Felix\nipse tibi referet sub iudice prandia Christo,\nquae deus ad dulces sacrati martyris usus\ntranstulit, ut quondam coctas messoribus escas\nangelica per inane manu pendente propheta\nmisit ieiuno rabida inter monstra prophetae;\nnon fera iam feritas, saeuos quia praeda leones\nsanctaque frenabant auidos ieiunia rictus.\nsex illum totos perhibent ex ordine menses\nexpertem coetus hominum uixisse sub illa\nculminis obscuri simul angustique latebra,\nnil opis humanae indiguum, solamine Christi\nsemper abundantem; qui tempore fertur in illo\nsaepe illum sermone suo dignatus adisse,\nsaepe sua pauisse manu caeloque dedisse\npocula non pluuialis aquae, quam nubila passim\nomnibus effundunt, sed quem specialiter uni\ngratia Felici defudit ab aethere rorem;\nnam nimiis, ut fit, tunc torrida solibus aestas\net puteum quoque siccarat, qui parca latenti\npocula praebuerat. sed ne sitis ureret illum\ncarnea, qui Christum sitiendo ferebat et istam\ncorporis adflicti poenam, delata sereno.\ninque globum tenuem nubes collecta per artum\nconpluuii dulcem sitientls in ora liquorem\ninfudit quasi pressa manu, caeloque uocandum\nuelleris aetherii suco lactante refecit.\nquid mirum, si nunc terrena labe solutum\nChristus alat, positum quem in corpore sanctus alebat\nspiritus et cui panis erat uerbum deus ipse,\ncaelestum panis, quo uescitur angelus omnis?\ntempus ut hoc abiit, pax reddita condidit enses,\nFelicemque deus monuit prodire latebra,\nqui dudum placidas mundi clamoribus aures\nstruxerat, humanis ducens obliuia rebus.\nut nouus in lucem iam desperantibus exit\net patria tamquam rediuiuus in urbe uidetur\net multi dubitant agnoscere et ante rogantes,\nuerane, te, facies? aiunt, tunc ille beatus,\nredderis qui tanto nobis post tempore, Felix?\nqua regione uenis? caelo datus an paradiso\nredditus in terras habitacula nostra reuisis?\nille fidem firmat coram se corpore adesse,\nseruatum uixisse deo; data gaudia cunctis,\nlaudibus et meritis populo celebratur ab omni.\nfunctus erat longum perfunctus episcopus aeuum\nMaximus, et pecudes ductu pastoris egebant.\nFelicis nomen totum balabat ouile,\nquem confessoris redimibat adorea Christo\nquemque salutiferum spondebat lingua magistrum\nuitaque doctrinae concors; sed ut hoc quoque palmam\niustitiae ferret, meritum sublime quieto\ncorde premens uelut indignus non audet honore\ncrescere testaturque seni mage debita Quinto,\nquod prior ille gradum socii meruisset honoris\npresbyter. haec septem distabat summa diebus.\nergo sub hoc etiam Felix antistite uixit\npresbyter et creuit meritis, quia crescere sede\nnoluit; ipse illum tamquam minor omnia Quintus\nobseruabat, et os linguam Felicis habebat.\nille gregem officiis, Felix sermone regebat.\nmulta aliis sanctum Christi uirtutibus auxit\ngratia Felicem, nec pace minora subegit\nproelia, quam ualidis confessor gesserat armis.\ncorpoream tristi sub tempestate salutem\nspreuerat, idem et opum simul et contemptor honorum\nsecura sub pace fuit. non ille tenendi\nsecurus meriti, sed cautior, ut bona uitae\nparta tueretur, postquam discrimina mortis\nuicerat, et scopulos inter tranquilla timebat.\ndiximus ut mortem calcarit et ambitionem;\nnunc aliam confessoris cognoscite palmam.\nuicit auaritiam; nam praedia multa domusque\ndiuitiis locuples patriis possederat heres.\nconfessor proscriptus erat, sed pace reducta\net sua, si uellet, deposcere iura licebat;\nmaluit ille tamen uerbum curare magistri:\ncuncta licent, non cuncta iuuant. licito utile praefert\net quasi terrenae contagia ducere labis\nhorruit amissos in iura reposcere fundos.\nmulti obtundebant, prae cunctis nomine prisco\nArchelais, tam sancta fide quam nomine clara,\ndiues opum uidua et sanctum pietate fideli\nFelicem uenerans atque illi cara uicissim.\nhaec illum iuxta meritum uenerata colebat,\nutque ferunt, iunctum sibimet pro iure sodali\nusurpans animum, crebris pia corda querellis\nsaepe fatigabat, cur debita promptaque reddi\niura recusaret, quae dispensare recepta\nmercedis magnae cum fenore posset egenis.\nplurima de propriis quoque rebus munera saepe\nobtulit. ille pio contentus ad omnia sensu\nfemineam placido ridebat pectore curam,\ncaelestum sibimet sat conscius ipse bonorum,\nquae pro terrenis sibi conpensata tenebat.\nunde potens caris instantibus haec referebat:\ncogitis ut repetam terrena, perennia perdam?\npraestat, opes saluo desint quam uita opulento;\ndiues egebo deo, nam Christum pauper habebo.\ndiuitiis inopem ditabit gratia Christi.\nhunc retinens animum modici tria iugera ruris\nnec proprio sub iure tenens conducta colonus\nipse manu coluit famulo sine pauperis horti\npossessor; sed et has de cespite diues egeno\nin dominum confudit opes, cum paupere semper\ncollectum diuisit holus, cum paupere mensam.\nuna dies illi curam consumpsit habendi,\nunica uestis eum, saepe et uix unica texit.\nsi geminas habuit, nudum meliore refouit.\nsaepe nouo miseros uertit uelamine pannos,\nFelicisque habitu pauper mutatus ab atro\nenituit; contra mendici tegmine Felix\nsorduit, exornans inculto corpore mentem.\nhac uiuens pietate deo maturus et aeui\net meriti plenis clausit sua saecla diebus\nmutauitque piae, non clausit saecula uitae.\nIamne abis et nos properans relinquis,\nquos tamen sola regione linquis\nsemper adnexa sine fine tecum\nmente futuros?\niamne discedis reuocante longe\nquam colis terra? sed et hic resistis,\nsancte Niceta, quoniam et profectum\ncorde tenemus.\ni memor nostri remaneque uadens\nspiritu praesens, animis uicissim\ninsitus nostris, trahe ferque tecum\nquos geris in\no nimis terra et populi beati,\nquos modo a nobis remeans adibis,\nquos tuo accedens pede uisitabit\nChristus et ore.\nibis Arctoos procul usque Dacos,\nibis Epiro gemina uidendus,\net per Aegeos penetrabis aestus\nThessalonicen.\nApulis sed nunc uia prima terris\nte uehet longo spatiosa plano,\nqua Canusino medicata flagrant\nuellera fuco.\nast ubi paulum uia proferetur,\ndet, precor, mites tibi Christus aestus\net leuis spiret sine nube siccis\naura Calabris.\nsicut antiqui manibus prophetae\nper sacramentum crucis unda misso\ndulcuit ligno posuitque tristes\nmerra liquores,\nsic tibi caelum modo temperetur,\net leui sudo tenuatus aer\nflatibus puris placide salubres\nspiret in auras,\nqui solet flatu grauis e palustri\nanguium tetros referens odores\nsoluere in morbos tumefacta crasso\ncorpora uento,\nquem potens rerum dominus fugari\nsiue mutari iubeat suoque\nnunc sacerdoti bona sanitatis\nflabra ministret.\nsicut Aegypto pereunte quondam\nnoctis et densae tenebris operta,\nqua dei uiui sacra gens agebat,\nlux erat orbi,\n. quae modo in toto species probatur\norbe, cum sanctae pia pars fidei\nfulgeat Christo, reliquos tenebris\nobruat error:\nsic meo, qua se feret actus ora,\ncuncta Nicetae dominus secundet,\ndonec optato patriam uehatur\nlaetus ad urbem.\nperge, Niceta, bene qua recurris\nprosperos Christo comitante cursus,\nquem tui dudum populi fatigant\nnocte dieque\nte reposcentes, ut ager leuandis\ncum satis imbrem sitit utque molles\ncum suas matres uituli represso\nlacte requirunt.\nunde nos iustis precibus tuorum,\nqui suum recte repetunt parentem,\ncogimur uicto, licet inrepleti,\ncedere uoto.\net quia spes iam rapitur tenendi,\nurget affectus placitis fauere;\niam uias illas licet oderimus\nquae rapiunt te,\nodimus quamuis, sed easdem amamus.\nodimus quod te retrahunt, amamus\nquod tuum nobis procul adtulerunt\ncernere uultum.\nquas peradstricti superante amore\nnunc tibi sterni faciles precamur\npraeuio terris pelagoque summi\nnomine Christi.\nqui tibi factis iter omne campis\narduos montes reprimat cauasque\ninpleat ualles, salebras adaequet,\niungat hiatus.\nte per Hydruntum Lupiasque uectum\ninnubae fratrum simul et sororum\nambient uno dominum canentes\nore cateruae.\nquis mihi pennas daret ut columbae,\nut choris illis citus interessem,\nqui deum Christum duce te canentes\nsidera pulsant?\nsed licet pigro teneamur aegri\ncorporis nexu, tamen euolamus\nmentibus post te dominoque tecum\ndicimus hymnos.\nnam tuis intus simul inplicati\nsensibus, uel cum canis ac precaris,\ncum tua de te prece cumque uoce\npromimur et nos.\ninde iam terris subeunte ponto\nstratus Hadriae sinus obsequetur,\nunda procumbet zephyroque leni\nuela tumescent.\nibis inlabens pelago iacenti\net rate armata titulo salutis\nuictor antemna crucis ibis, undis\ntutus et austris.\nnauitae laeti solitum celeuma\nconcinent uersis modulis in hymnos\net piis ducent comites in aequor\nuocibus auras.\npraecinet cunctis tuba ceu resultans\nlingua Nicetae modulata Christum,\npsallet aeternus citharista toto\naequore Dauid.\naudient Amen tremefacta cete\net sacerdotem domino canentem\nlaeta lasciuo procul admeabunt\nmonstra natatu.\nundique adludent patulo uirentes\nore delphines, sine uoce quamquam\naemula humanis tamen eloquentur\ngaudia linguis.\nnam deo quid non sapit atque uiuit,\ncuius et uerbo sata cuncta rerum?\nhinc dei laudem maris ima noscunt\nmutaque clamant.\ntestis est nobis ueteris prophetae\nbelua ad nutum domini profundo\nexcita, ut mersum caperet deinque\nredderet haustum.\nsed modo ad nostrum ferus ipse uatem\nauribus tantum pia deuorabit\ncantica; inpastam saturabit aluum.,\ncarmine pastus.\nqua libet pergas iter, et per undas\nperque tellurem licet et per hostes,\nibis armatus galea salutis,\nuertice Christo.\naduolet missus Raphael; ut olim\nTobiae Medis, ita prosequendo\nipse Nicetae comes usque Dacos\nangelus adsit.\nducat hunc aeque famulum suum dux\nille, qui quondam profugum superbi\nfratris a uultu deus in salutem\nduxit Iacob.\nnamque Niceta fugitiuus aeque est; -\nquod semel fecit patriarcha, semper\nhic facit, mundo fugiens ad alti\nmoenia caeli;\net gradus illos, quibus ille uidit\nangelos uersa uice commeantes,-\n155 iste contendit superante nubes\nscandere uita,\nper crucis scalas properans in astra,\nqua deus nitens ad humum coruscis\ne thronis spectat uarios labores\nbellaque mentis.\ntuque, Niceta, bene nominatus\ncorporis uictor, uelut ille dictus\nIsrael, summum quia uidit alto\ncorde satorem,\nunde Nicetes meus adprobatur\nIsraelites sine fraude uerus,\nqui deum cernit solidae fidei\nlumine Christum.\nhic deus noster, uia nostra semper,\nsit comes nobis, sit et antecessor,\nsemitis lumen pedibusque nostris\nsermo lucerna,\nqua per obscuri uada caeca saecli\nluminis ueri face dirigamur,\ndonec optatos liceat salutis\ntangere portus,\nquos modo undosum petimus per aequor,\ndum uagae mentis fluitamus aestu,\nterreo tamquam fragili carina\ncorpore uecti.\nsed gubernaclo crucis hanc regente\nnunc ratem in nobis pia uela cordis\npandimus Christo referente laetos\nflamine dextro.\nergo dux idem modo prosequatur\nte uia, qua nunc properas reuertens\nire, Niceta, patrioque reddat\nlimine tutum.\nsed freto emenso superest uiarum\nrursus in terra labor, ut ueharis\nusque felices quibus es sacerdos\npraestitus oras.\ntu Philippeos Macetum per agros,\nper Tomitanam gradieris urbem,\nibis et Scupos patriae propinquos\nDardanus hospes.\no quibus iam tunc resonabit illa\ngaudiis tellus, ubi tu rigentes\nedoces Christo fera colla miti\nsubdere gentes!\nquaque Riphaeis Boreas in oris\nadligat densis fluuios pruinis,\nhic gelu mentes rigidas superno\nigne resoluis.\nnam simul terris animisque duri\net sua Bessi niue duriores\nnunc oues facti duce te gregantur\npacis in aulam.\nquasque ceruices dare seruituti\nsemper a bello indomiti negarunt,\nnunc iugo ueri domini subactas\nsternere gaudent.\nnunc magis diues pretio laboris\nBessus exultat; quod humi manuque\nante quaerebat, modo mente caelo\nconligit aurum.\no uices rerum! bene uersa forma!\ninuii montes prius et cruenti\nnunc tegunt uersos monachis latrones\npacis alumnos.\nsanguinis quondam, modo terra uitae est,\nuertitur caelo pia uis latronum,\net fauet Christus supera occupanti\nregna rapinae.\nmos ubi quondam fuerat ferarum,\nnunc ibi ritus uiget angelorum,\net latet iustus quibus ipse latro\nuixit in antris.\npraeda fit sanctis uetus ille praedo,\net gemit uersis homicida damnis,\niure nudatus spoliante Christo\ncriminis armis.\ninterit casu satanae uicissim\ninuidus Cain, rediuiuus Abel\npascit effusi pretio redemptos\nsanguinis agnos.\neuge, Niceta, bone serue Christi, -\nqui tibi donat lapides in astra\nuertere et uiuis sacra templa saxis\naedificare.\nauios saltus, iuga uasta lustras,\ndum uiam quaeris, sterilemque siluam\nmentis incultae superans in agros\nuertis opimos.\nte patrem dicit plaga tota Borrae,\nad tuos fatus Scytha mitigatur\net sui discors fera te magistro\npectora ponit.\net Getae currunt et uterque Dacus,\nqui colit terrae medio uel ille\ndiuitis multo boue pilleatus\naccola ripae.\nde lupis hoc est uitulos creare\net boui iunctum palea leonem\npascere et tutis caua uiperarum\npandere paruis.\nnamque mansueto pecori coire\nbestias pulsa feritate suades,\nqui feras mentes hominum polito\ninbuis ore.\norbis in muta regione per te\nbarbari discunt resonare Christum\ncorde Romano placidamque casti\nuiuere pacem.\nsic tuo mitis lupus est ouili,\npascitur concors uitulus leoni,\nparuus extracto trucibus cauernis\naspide ludit.\ncallidos auri legulos in aurum\nuertis inque ipsis imitaris ipsos,\ne quibus uiuum fodiente uerbo\neruis aurum:\nhas opes condens domino perenni,\nhis sacrum lucris cumulans talentum,\naudies: intra domini perennis\ngaudia laetus.\nhis, precor, cum te domus alma sancto\nceperit fratrum numerosa coetu\nin choris, et nos pietate cari\npectoris adde.\nnam deo grates, quod amore tanto\nnos tibi adstrinxit per operta uincla,\nuis ut internam ualeat catenam\nrumpere nulla.\nunde conplexi sine fine carum\npectus haeremus laqueo fideli,\nquaque contendas comites erimus\nmente sequaci.\ncaritas Christi bene fusa caelo\ncordibus nostris ita nectit intus,\nut nec abiuncto procul auferamur\norbe remoti.\nnulla nos aetas tibi, (nulla) labes\norbis aut alter neque mors reuellet;\ncorporis uita moriente uita\nuiuet amoris.\ndum graues istos habitamus artus, .\nmente te semper memori colemus;\ntu, petes, simus simul in perenni\ntempore tecum.\nnamque te celsum meritis in altum\nculmen inponet pretiosa uirtus\ninque uiuentum super urbe magnis\nturribus addet.\nnos locis quantum meritis dirempti\neminus celsis humiles patronis\nte procul sacris socium cateruis\nsuspiciemus.\nquis die nobis dabit hoc in illa,\nut tui stemus lateris sub umbra\net tuae nobis requietis aura\ntemperet ignem?\ntunc, precor, nostri nimium memento\net patris sancti gremio recumbens\nroscido nobis digito furentem\ndiscute flammam.\nnunc abi felix, tamen et recedens\nsemper huc ad nos animo recurre;\nesto nobiscum, licet ad paternam\nueneris urbem.\nnon enim unius populi magistrum,\nsed nec unius dedit esse ciuem\nte deus terrae; patria ecce nostra\nte sibi sumit.\nnunc tuos aequa pietate utrisque\ndiuide affectus et amore nobis,\nciuibus uultu, gemina morare\ncinis in ora.\nforsan et maior patria haec habenda,.\nnon manufactis ubi contineris\npectorum tectis hominesque uiuam\nincolis urbem.\nsicut antistes, ita dignus almi\nhospes es Christi, quia Christianis\nmentibus consors habitas erile\naccola templum.\niam uale nobis et in omne nostri\ndiligens aeuum bonus usque finem\nduc bonum cursum positamque iustis\nsume coronam.\nLex mihi iure pio posita hunc celebrare quotannis\neloquio famulante diem, sollemne reposcit\nmunus ab ore meo, Felicem dicere uersu,\nlaetitiamque meam modulari carmine uoto\net magnum cari meritum cantare patroni,\nquod per iter durum, qua fert uia peruia paucis,\nalta per arta petens superas penetrauit ad arces.\nconcordate meis, precor, et conplaudite, fratres,\ncarminibus castoque animos effundite luxu.\ngaudia sancta decent et carmina casta fideles;\nnam cui fas hominum, cui Christus amorque timorque est, ..\nnon gaudere hodie et uacuum procedere uoti,\nqua quis possit ope ingenii linguaeque reique,\ncaelicolas Christo quando adgaudere ministros\nipsa etiam festo produnt elementa colore?\ncernite laetitiam mundi in splendore diei\nelucere sacris insignibus; omnia laetus\ncandor habet, siccus cineris a nubibus imber\nponitur et niueo tellus uelatur amictu,\nquae niue tecta, solum niue siluas culmina colles\ncompta senis sancti canos testatur honores;\nangelicaque docent et luce et pace potiri\nFelicem placida clarum in regione piorum, *\nlactea qua tacito labuntur uellera caelo.\nChriste deus Felicis, ades, da nunc mihi uerbum,\nsermo deus, da perspicuam, sapientia, mentem.\nnon opis humanae facundia dicere laudes\nposse tuas; tua namque tui sunt gloria sancti.\ncedo, alii pretiosa ferant donaria meque\n. officii sumptu superent, qui pulchra tegendis\nuela ferant foribus, seu puro splendida lino\nsine coloratis textum fucata figuris.\nhi leues titulos lento poliant argento\nsanctaque praefixis obducant limina lamnis.\nast alii pictis accendant lumina ceris\nmultiforesque cauis lychnos laquearibus aptent,\nut uibrent tremulas funalia pendula flammas.\nmartyris hi tumulum studeant perfundere nardo,\nut medicata pio referant unguenta sepulchro.\ncedo equidem et uacuo multis potioribus auro,\nquis grauis aere sinus releuatur egente repleto,\nqui locuplete manu promptaria ditia laxant\net uariis animam sponsantes dotibus adstant,\nmente pares, ope diuersi; nec segnius illi\nfercula opima cibis, ceras aulaea lucernas,\nlarga quidem sed muta dicant: ego munere linguae,\nnullus opum, famulor de me mea debita soluens\nmeque ipsum pro me, uilis licet hostia, pendo..\nnec metuam sperni, quoniam non uilia Christo\npauperis obsequii libamina, qui duo laetus\naera, piae censum uiduae, laudata recepit.\ntunc quoque multa deo locupletes dona ferebant,\ninplentes magnis aeraria sancta talentis;\nsed Christus spectator erat, qui corda ferentum\ninspiciens uiduae palmam dedit; illa diurni\nrem uictus, geminos, quod ei substantia, nummos\nmiserat in sacram nil anxia corporis arcam.\npropterea ex ipso uenturi iudicis ore\nante diem meruit facti praecerpere laudem\npraeferrique illis, quorum stipe uicerat aurum,\nmunere pauper anus, sed prodiga corda fideli.\nergo, boni fratres, quibus hic dignatio et istic\nconcessa est, placidis aduertite mentibus aures,\nnec qui, sed de quo loquar, exaudite libenter.\ndespicienda quidem, tamen et miranda profabor,\ndespicienda meo ingenio, miranda beati\nFelicis merito, quod dicere non sine Christi\nlaude licet, quia quicquid in hoc miramur ab illo est,\nunde piis uirtus et per quem uita sepultis.\npraeteritis cecini patriam genus acta libellis\net tota sanctum repetens ab origine dixi\nFelicem, donec perfectae tempora uitae\nclauderet et posito desertis corpore terris\ntenderet aeterni merita ad consortia regni.\nsed quia non idem tumuli qui membra piorum\net merita occultant, animarum uita superstes\ncorporibus functis quaesitos corpore fructus\net post corporeos obitus non mortua sentit\nlaeta bonos, cruciata malos, quos rursus in ipsum\ntempore uenturo corpus reuocata remixto\ncorpore communi metet indiscreta receptu.\n. longa igitur mihi materies; quantumque erit aeui,\ntantum erit et uerbi super hoc, cui dicere gesta\nFelicis pateat, si copia tanta sit oris,\nquanta operum meritique manet. nam tempore ab illo,\nquo primum ista dies Felicem fine beato\ncondidit et carnem terris, animam dedit astris,\nex illo prope cuncta dies operante uidetur\nconfessore dei, probat et sine corpore uiuum\nChristus, ut ostendat maiorem in morte piorum\nuirtutem quam uim in uita superesse malorum.\necce uides tumulum sacra martyris ossa tegentem\net tacitum obtento seruari marmore corpus;\nnemo oculis hominum qua corpore cernimus extat,\nmembra latent positi, placida caro morte quiescit,\nin spem non uacuam rediuiuae condita uitae.\nunde igitur tantus circumstat limina terror?\nquis tantos agit huc populos? quaenam manus urget\ndaemonas inuitosque rapit frustraque rebelli\nuoce reclamantes conpellit adusque sepulchrum\nmartyris et sancto quasi fixos limite sistit?\\'\nrespicio hanc aliquando diem, quam maesta relicto\norbe fuit, quam laeta polo, cum Christus amicam\nadsumens animam casto deus hausit ab ore.\naddidit ornatum caelis nec pignore terras.\norbauit; superi Felicis mente fruuntur,\ncorpore nos; animaeque potentis spiritus illic\nuiuit et hic meritum. sed totum funeris almi\npraesentare iuuat quem Nola inpendit honorem.\nnamque sacerdotem sacris annisque parentem\nperdiderat, sed eum caelis habitura patronum\nurbs deuota pium; spe solabatur amorem.\ntotis ergo quibus stipatur conflua turbis\ncurrit in obsequium populos effusa fideles.\ntunc dolor et pietas coeunt in pectora cunctis;\nadmixta pietate fides gaudetque doletque.\net licet accitum Christo super aethera tolli\nFelicem credat, tanto tamen ipsa relinqui\npraeceptore dolet; quodque unum in funere sancto\ninter et exequias restat solamen amoris,\npostquam depositum tumulandi in sede feretrum,\ncertatim populus pietatis circumfusus\nundique denseto coetu sita membra coronat,\nreligiosa pie pugna exercetur amantum.\nquisque alium praestans propior consistere certat\nreliquiis corpusque manu contingere gaudet.\nnec satis est uidisse semel, iuuat usque morari\nluminaque expositis et qua datur oscula membris\nfigere; dat meritam Christo plebs consona laudem\nmoliturque sacrum solii Felicis honorem.\nqua muris regio et tectis longinqua uacabat,\nfusus ibi laeto ridebat caespite campus\nuberius florente loco, quasi praescia iam tunc\nsemper honorandi mundo uenerante sepulchri\ngaudebat sacro benedici corpore seque\nueris amoena habitu, quo dignior esset humando\nmartyre, graminibus tellus sternebat odoris.\nast illum placido scandentem celsa uolatu\net casto adsumptum de corpore laeta piorum\nturba per aetherias susceperat obuia nubes;\nangelicique chori, septemplicis agmina caeli,\ntotis, qua caelum patet, occurrentia portis\nregis in aspectum summique parentis ad ora\nsidereo uolucrem laeti uexere triumpho.\ntum niuea sacrum caput ornauere corona\nsed tamen et roseam pater addidit iudice Christo\npurpureoque habitu niueos duplicauit amictus,\nquod meritis utrumque decus. nam lucida sumpsit\nserta quasi placido translatus in aethera leto,\nsed meruit pariter quasi caesi martyris ostrum\nqui confessor obit. tenet ergo et praemia passi,\nquod prompta uirtute fuit, nec pacis honore\nornatuque caret, quia non congressus obiuit.\nfacta igitur rata iusta, pium texere sepulchro\nfunus; at in sanctis diuinitus insita membris\ngratia non potuit cum carne morique tegique,\nilico sed positis ex ossibus emicuit lux,\nquae medicis opibus meriti dare signa potentis\nhactenus ex illo non umquam tempore parcit.\net toto quo mundus erit fulgebit in aeuo\nlux eadem, sancti cineris per saecula custos.\nmartyris haec functi uitam probat, et bona Christi\nad tumulum Felicis agens diffundit in omnes\nFelicis late terras mirabile nomen,\n1 dignatam et tanto prae cunctis urbibus unam\nhospite nobilitat Nolam, quam gratia Christi\nFelicis meritis ita dilatauit, ut aucta\nciuibus ecce nouis et moenibus hic etiam urbs sit,\npauper ubi primum tumulus, quem tempore saeuo,\nreligio quo crimen erat minitante profano,\nstruxerat anguste gladios trepida inter et ignes\nplebs domini, ut seris antiqua minoribus aetas\ntradidit. ingentem paruo sub culmine lucem\nclauserat et tanti tantum sacer angulus olim\ndepositi possessor erat, qui lucis opertae\nconscius ut quidam fons aedibus extitit amplis\net manet in mediis quasi gemma intersita tectis,\nbasilicas per quinque sacri spatiosa sepulchri\natria diffundens, quarum fastigia longe\nadspectata instar magnae dant uisibus urbis.\nquae tamen, ampla licet, uincuntur culmina turbis,\nquod crescente fide superundat gratia Christi,\nquae populis medico Felicem munere praestat\nuiuere. qui perstans etiam post corporis aeuum\npraesidet ipse suis sacer ossibus; ossaque sancti\ncorporis e tumulo, non obsita puluere mortis,\narcano aeternae sed praedita semine uitae,\nuiuificum spirant animae uictricis odorem,\nquo medicina potens datur exorantibus aegris.\nquanta resurgentes uirtus et gloria cinget\nconiectare licet, cum gratia tanta sepultos\nambiat, et quanto rediuiua decore micabunt\ncorpora, in obscuris cum sit lux tanta fauillis!\nquid nobis minimis horum praestare coronae\nsufficient, quorum et cineres dant commoda uiuis?\ncernere saepe iuuat uariis spectacula formis\nmira salutantum et sibi quaeque adcommoda uotis\nposcentum; uideas etiam de rure colonos\nnon solum gremio sua pignora ferre paterno,\nsed pecora aegra manu saepe introducere secum\net sancto quasi conspicuo mandare licenter,\nmoxque datam sua confisos ad uota medellam\nexperto gaudere deo et iam credere sana\net uere plerumque breui sanata sub ipso\nlimine laeta suis iumenta reducere tectis.\nsed quia prolixum et uacuum percurrere cuncta,\nquanta gerit Felix miracula numine Christi,\nunum de multis opus admirabile promam\ninnumeris paribus, sed ab uno pende relicta,\nquae uirtus eadem gessit distantia causis.\npandite corda, precor, breuis est iniuria uobis,\ndum paucis magnum exiguisque opus eloquor orsis.\net memores uiduae primo sermone relatae,\nquam deus e pretio mentis, non munere cernens,\nantetulit multum mittentibus, omnia dantem,\nme quoque ferte leui dicentem magna relatu.\net mea namque illis sunt aemula uerba minutis,\nquis pretium pietas et uilibus aurea fecit.\nquidam homo re tenuis, plebeius origine, cultu\nrusticus, e geminis angustam bubus alebat\npauperiem mercede iugi, nunc subdere plaustris\nsuetus eos oneri pacta regione uehendo,\nnunc operae pretium sub aratra aliena locatis\npaupertatis habens reditum; spes anxia resque\ntota inopi par illud erat. non carior illi\nprogenies aut ipse sibi; sed pignora et ipsos\nducebat; neque cura minor saturare iuuencos\nquam dulces natos educere, parcior immo\nnatis quam pecori caro; non gramine uili\nillos aut sterili palea, sed tegmine aprico\nalgidus et de farre sibi natisque negato\nesuriens pascebat, egens sibi, diues in illis,\nquorum fecundus labor exsaturabat egentem.\nhos igitur, tam cara suae solamina uitae,\nnocte miser quadam somno grauiore sepultus,\namisit taciti furto praedonis abactos;\nexurgensque die reduci de more iugandos\ninfelix primo in uacuis praesepibus intus\nmoxque foris frustra notis quaesiuit in agris;\nilico sed fessus cassis erroribus ultro\natque citro, postquam nullis uestigia signis\ncerta uidet, spebus frustrata indage peremptis,\nhumanam desperat opem et pietate repletus\nadspirante deo depressam in pectore fracto\nerigit in caelum mentem; et mox corde refecto\npraesumente fide spem notis conpotis haurit\nsanctaque Felicis rapido petit atria cursu\ningressusque sacram magnis cum fletibus aulam\nsternitur ante fores et postibus oscula figit\net lacrimis rigat omne solum, pro limine sancto\nfusus humi, et raptos nocturna fraude iuuencos\na Felice pio uelut a custode reposcit\nincrepitans miscetque precantia uerba querellis:\nsancte deo Felix, inopum substantia, semper\npro miseris felix et semper diues egenis,\nte requiem fessis deus adflictisque leuamen,\nte posuit maestis ad saucia corda medellam;\npropterea tamquam gremio confisa paterno\nin te paupertas caput adclinata recumbit.\nFelix sancte meos semper miserate labores,\nnunc oblite mei, cur me rogo uel cute nudum\ndeseris? amisi caros, tua dona, iuuencos,\nsaepe tibi supplex quos commendare solebam,\nquos tua perpetuo seruabat cura fauore\npascebatque mihi. tua nam custodia saluos\ndextraque sufficiens illos praestabat opimos,\nquos misero mihi nox haec abstulit. heu quid agam nunc?\nquo deceptus eam? quem criminer? an tibi de te\nconquerar inmemoremque mei accusabo patronum,\nqui mihi sopito tam densum inrepere somnum,\nne mea sentirem perfringere claustra latrones,\npassus es et nullo fregisti dura pauore\npectora nec lucem tenebris furtoque dedisti?\naut ullis profugos curasti prodere signis?\nqua modo discurram? quo deferar? omnia caecis\nstructa mihi latebris; nunc et mea tecta uidentur\nclausa mihi, abductis ubi desolatus alumnis\nnil habeo, quod habere uelim, quod dulce uidenti,\ndulce laboranti non inrita gratia praestet,\noblectans inopem sensu fructuque peculi.\nhos ubi nunc quaeram miserandus ego? aut ubi quando\ninueniam tales aut unde parabo, repertos\nqui solos habui contentae rusticus illos\npaupertatis opes? ipsos igitur mihi redde,\nnolo alios. nec eos ulla regione requiram,\nhic mihi debentur; haec illos limina reddent,\nin quibus ipsum te subplex adstringo tibique\nhaereo. cur quaeram aut ubi quos ignoro latrones?\ndebitor hic mens est; ipsum pro fure tenebo\ncustodem. tu, sancte, reus mihi, conscius illis.\nteneo; tu scis ubi sint, qui lumine Christi\ncuncta et operta uides longeque absentia cernis\net capis includente deo, quo cuncta tenentur.\natque ideo occulti fures quacumque latebra\nnon tibi celantur nec de te euadere possunt,\nquos licet et manus una tenet. deus unus ubique,\nChristi blanda piis, sed iniquis dextera uindex.\nredde igitur mihi, redde boues et corripe furem.\nsed non quaero reos; abeant, non nescio mores,\nsancte, tuos; nescis male facta rependere, malis\nemendare malos uenia quam perdere poena.\nconueniat nobis igitur: sic diuide mecum\nquae tua, quae mea sunt; indemnis stet mea per te\nutilitas iuxtaque tuas clementia partes\nuindicet aequatoque tuum libramine constet\niudicium; tibi solue reos, mihi redde iuuencos.\necce tenes pactum, famuli iam nulla morandi\ncausa tibi; adcelera tantis me soluere curis.\nnam mihi certa manet sententia cedere nusquam,\ndonec subuenias, nec ab isto poste refigi;\nni properas, isto deponam in limine uitam,\nnec iam repperies cui reddas sero reductos.\ntalia uoce quidem querula sed mente fideli\nplorantem totoque die sine fine precantem\naudiuit laetus non blando subplice martyr\net sua cum domino ludens conuitia risit;\nposcentisque fide, non libertate dolentis\nmotus opem properat; paucis mora ducitur horis.\ninterea labente die iam uespere ducto\nnec precibus dabat ille modum nec fletibus; una\nuox erat adfixi foribus: non eruar istinc;\nhic moriar, uitae nisi causam protinus istic\naccipiam. tandem tamen, ut iam plurima tutum\nnox secretum adytis fieri cogebat, et ille\ntemporis oblitus, damni memor, ostia prono\nore premens, toto prohibebat corpore claustra.\nsed multis frustra pulsantum uocibus aures\nadgreditur uiolenta manus tandemque reuellit\nturba reluctantem et sancta procul exigit aula.\npulsus ab aedituis flet amarius et sua lugens\ntecta petit, resonant plangore silentia noctis\nquestibus et magnis late loca sola resultant,\ndonec et inuitus peruenit. et atra silentis\ningrediens tuguri penetralia rursus ab ipso\nculminis introitu taciti, ut praesepia uidit\nnuda boum et nullos dare tintinnabula pulsus,\nexcussa ut ceruice boum crepitare solebant\nmollius aut lentis caua linguis aera ferire,\n, armentum reduces dum gutture ruminat escas:\nhis grauius tamquam rescisso uulnere planctum\nintegrat, et quamquam neget aegro cura quietem,\net uigili tamen haec dat solamenta dolori,\nut bubus stabulata suis loca corpore fuso\npressa superiaceat; nec duro fracta cubili\nmembra dolent, iuuat ipsa iniuria; nec situs horret\nsordentis stabuli, quia notum reddit odorem\ndilecti pecoris, nec fetor fetet amanti.\nsi qua illi extremo tulerant uestigia gressu\naspicit et palpante manu calcata retractans\ningemit et refricat totis iam frigida membris\nsigna pedum; mentemque suam, licet eminus absit\ncorpore, sacratam Felicis mittit ad aulam,\nFelicem fletu, Felicem nomine clamans,\nnec desperat opem nec parcit fundere uota.\nnox medium iam uecta polum perfuderat orbem\npace soporifera, reticebant omnia terris;\nsolum illum sua peruigilem spes curaque habebat.\necce repente suis strepitum pro postibus audit\net pulsas resonare fores, quo territus amens\nexclamat, rursum sibi fores adfore credens:\nquid uacua incassum crudeles ostia uultis\nfrangere? iam nullus mihi bos; quid quaeritis ultra?.\npraeuenere alii, mea tantum uita superstes,\nquae sociis uestris ut praedae cassa remansit.\ndixerat haec metuens; sed nullo fine manebat\nliminibus sonitus. quo crebrescente nec ulla\nrespondente sibi pulsantum uoce propinquat\nsuspensus cunctante gradu et dat postibus aurem\nsollicitam et rimis aciem per hiantia claustra,\nqua tenebris albus caeli color interlucet,\ninserit exploratque diu, nec adhuc sibi credit\nquid uideat; nec enim sublustri lumine noctis\npura fides oculis, dubio tamen ipsa per umbras\ncorpora pulsantum trepidos auferre pauores\nspemque boni coepere nouis promittere formis.\nnon homines pulsare uidet; sed quod uidet esse\nuerum, non audet sibi credere. magna profabor,\nquamquam parua deo miracula, cui sapit omne\nrerum animal sensu, quo iusserit ipse creator\nomnigenum pecus. ecce gerens duce numine mentem\npar insigne boum non nota per auia nocte\nuenerat ad notas nullis rectoribus aedes,\nsponte quasi, non sponte tamen, quia numinis actu\nereptos potiore manu praedonibus illos\negerat occultis Felix moderatus habenis.\net postquam adtigerant adsueti culmea tecti\nculmina gaudentes reditu expertasque timentes\nsat memori terrore manus, quasi pone timerent\ninstantem sibi raptorem, quatere ostia iunctis\nfrontibus et tamquam manibus sic cornibus uti,\nut dominum excirent sonitu. sed territus ille\nrursus ut hostili circum sua claustra tumultu\ntuta etiam timuit; rursus sapientia bruto\nadspirat pecori causam sentire morantis\natque intellectum domini reserare timentis.\nedere mugitum, de quo formidine pulsa\npanderet exclusis aditum securus alumnis.\nille inopina uidens diuini insignia doni\nhaeret adhuc, trepidumque etiam sua gaudia turbant.\ncredere non audet, metuit non credere; cernit\ncomminus et caligare putat; dum respicit ad se,\ndiffidit tantum sese potuisse mereri;\nsed contra reputans a quo sperauerit, audet\ncredere, cognoscens Felicis gesta patroni.\niamque rubescebant rumpente crepuscula mane\nnoctis et extremae fuga rarescentibus astris\nluce subobscura uel sublucentibus umbris\ncoeperat ambiguos rerum reserare colores.\ntunc demum nota specie sibi bubus apertis,\nut primum coepere oculis clarescere setae,\ncertior exultat remouens et pessula claustris\nostia laxato stridentia cardine soluit.\ndum facit hoc, iuncti simul inrupere iuuenci\net reserantis adhuc molimina praeuenerunt.\ndimoto faciles cesserunt obice postes,\noblatumque sibi mox ipso in limine regem\ncognoscunt hilares laetum lambuntque uicissim\nmulcentem labrisque manus palpantis inudant\natque habitum totum spumosa per oscula foedant,\ndum conplectentis domini iuga cara benignum\nmolliter obnixi blanda uice pectus adulant.\nillum dilecti pecoris nec cornua laedunt\net conlata quasi molles ad pectora frontes\nadmouet, et manibus non aspera lingua uidetur,\nquae lambens etiam siluestria pabula radit.\nsed tamen haec inter non uano corde fidelis\nrusticus officii meminit, neque curat anhelos\n\\' ante boues stabulis inducere postque laborem\natque famem recreare cibo, quam ducere secum\nilluc, unde suos meruit. uenit ergo reductos\nducens nec tacitis celat sua gaudia uotis\net referens densas \\'trahit ad sua uerba cateruas\ningrediturque sacras cunctis mirantibus aedes.\nquos miser hesterno amissos deflerat, eosdem\npraesentes hodie ducit sanctique triumphum\nmartyris ostentat populis; ducuntur et ipsi\nper medios coetus, modo furum praeda, iuuenci,\net modo Felicis spolium; dat euntibus ingens\nturba locum et muto celebratur gloria Christi\nin pecore. ille autem, qui tanti muneris alto\ncausa fuit domino, mediis in milibus extans\nflensque iterum sed laetitia modo debita sancto\nuota refert, non aere graui nec munere surdo,\nmunere sed uiuo linguae mentisque profusus, .\nuoce pia largum testatur pauper amorem\ndebitor et Christo satis isto pignore soluit,\ninmaculata suae cui sufficit hostia laudis:\ncaptiuos en, sancte, tuos tibi plebe sub omni\nuictor ago et uictos iterum tibi mando tuendos;\nconserua reduces dignatus reddere raptos.\nsed tamen in me nunc ipsum, bone, respice, martyr;\nnamque uides quod agas tibi adhuc superesse, sed in me,\nqui prope caecatis oculis tua comminus adsto\nlimina; nam multo mersi mea lumina fletu,\nnon solum damno sed et inter gaudia plorans.\ndempsisti causam lacrimarum, tolle modo orta\nuulnera de lacrimis; miseratus, sancte, meorum\ndamna boum, miserare itidem modo damna oculorum.\ndonasti reduces pecudes mihi, rursus et illis\n4 redde meos oculos. nam quid iuuat esse reductos,\nsi languente acie praesens praesentibus absim?\ntalia praesentes populi risere querentem.\nsed procul admotae secreti martyris aures\nsuscepere pias ab inepto subplice uoces,\nmoxque refecta sacram senserunt lumina dextram.\ninde domum gaudens oculis bubusque receptis\nconlaudante deum populo remeabat, et illum\nlaeta sequebatur gemini uictoria uoti.\nSidera si caelo possunt, si gramina terris\ndefore, mella fanis, aqua fontibus, uberibus lac,\nsic poterunt linguis laudes cessare piorum,\nin quibus et uitae uirtus et gloria mortis-\nipse deus, pro quo uitam uoluere pacisci\net moriendo piam sancire fidem populorum\nmercarique sacrum pretioso sanguine regnum,\nsanguine quo totum spargentes martyres orbem\ngentibus innumeris semen caeleste fuerunt.\nhorum de numero procerum confessor in ista\nurbe datus Felix longe lateque per orbem\nnominis emicuit titulo. sed Nola sepulti\nfacta domus tamquam proprio sibi sidere plaudit.\nomnis enim quacumque iacet mandatus in ora\nmartyr stella loci simul et medicina colentum est.\nnamque tenebrosum ueteri caligine mundum\nlanguentesque animas miseratus in orbe creator\nsic sacra disposuit terris monumenta piorum,\nsparsit ut astrorum nocturno lumina caelo.\net licet una fides, par gratia et aemula uirtus\nmartyribus cunctis maneat, tamen omnibus isdem\ndissimiles operum formas extare uidemus.\natque alibi tacitis meritum sublime sepulchris\nexcolimus memores, alibi clamantia signa,\nconspicuas miramur opes. ubi, credo, mali plus\ndurior inpietas retinet, maiorem ibi morbus\nposcit opem grauior, uel adhuc ubi caecior altam\nperfidiae noctem trahit error et aegra laborat\nin populo titubante fides, ibi lumina prorsus\naccendi maiora decet mundique tenebras\ninlustrante deo perimi mentesque retusis\nadtonitas oculis trepidasque intendere ad ipsos\ndiuini ueri radios, caligine taetra .\nsoluere collyrioque medentis inungere Christi.\nquod per apostolicas curandis sensibus artes\ncote pia teritur, quia lene iugum et leue Christi\nest onus ad Christum puro iam lumine uersis\natque euangelico suffusis pectora suco,\nquo bene purgantur nebulae, quibus interiorem\nobducunt aciem mundi fallentis amores,\nqui magnum per inane uagos sine remige sensus\ncircumagunt hebetantque graui caligine captos\nmollibus inlecebris, ut frangant robora uitae\nsectenturque cauas per gaudia lubrica pompas.\nhos igitur nobis cupiens auertere morbos\nomnimedens dominus, sanctos mortalibus aegris\nper uarias gentes medicos pietate salubri\nedidit; utque suam diuina potentia curam\nclarius exereret, potioribus intulit illos\nurbibus, et quosdam licet oppida parua retentent\nmartyras, at proceres deus ipsos moenibus amplis\nintulit et paucas functos diuisit in oras,\nquos tamen ante obitum toto dedit orbe magistros.\ninde Petrum et Paulum Romana fixit in urbe,\nprincipibus quoniam medicis caput orbis egebat\nmultis insanum uitiis caecumque tenebris.\nsed potiore deo nostram reparare salutem\nquam Satana captos etiam nunc fraude tenere\nrarescunt tenebrae mundi, et iam paene per omnes\npraeualuit pietas et mortem uita subegit.\ncrebrescente fide uictus dilabitur error, r\net prope iam nullis sceleri mortique relictis\ntota pio Christi censetur nomine Roma,\ninridens figmenta Numae uel fata Sibyllae.\ncumque sacris pia turba refert pastoribus Amen\nper numerosa dei regnantis ouilia laetum.\nlaudibus aeterni domini ferit aethera clamor\nsanctus et incusso Capitolia culmine nutant.\nin uacuis simulacra tremunt squalentia templis\nuocibus icta piis inpulsaque nomine Christi.\ndiffugiunt trepidi desertas daemones aedes.\nliuidus incassum serpens fremit ore cruento\nlugens humanam ieiuna fauce salutem\nseque simul pecudum iam sanguine defraudatum;\npraedo gemens frustra siccas circumuolat aras.\nsic deus et reliquis tribuens pia munera terris\nsparsit ubique loci magnas sua membra per urbes.\nsic dedit Andream Patris Ephesoque Iohannem,\nut simul Europam atque Asiam curaret in illis\ndiscuteretque graues per lumina tanta tenebras.\nParthia Matthaeum conplectitur, India Thomam,\nLebbaeum Libyes, Phryges accepere Philippum,\nCreta Titum sumpsit, medicum Boeotia Lucam.\nMarcus, Alexandria, tibi datus, ut boue pulso\ncum Ioue nec pecudes Aegyptus in Apide demens\nin Ioue nec ciuem coleret male Creta sepultum,\nnec Phryges exsectis agerent Cybeleia Gallis\ninpuram foedo solantes uulnere matrem,\net tandem castis fronderet montibus Ida\nintactas referens securo uertice pinus,\nuana nec ulterius mutos iam Graecia Delphos\nconsuleret spernensque suum calcaret Olympum\naltius in Sion gradiens, ubi collis alumni\nlene iugum celso fastigat uertice Christus.\nfugit et ex Epheso trudente Diana Iohanne\ngermanum comitata suum, quem nomine Christi\ninperitans Paulus pulso Pythone fugauit.\nfugit et Aegypto Satanas, ubi mille figuras,\nnomina mille sibi uariis adcommoda monstris\nsumpserat, ut Serapi sanctum formaret Ioseph,\nnomine ferali abscondens uenerabile nomen,\ncum tamen ipsa fidem simulacri forma doceret,\nqua modius capiti superest, quia frugibus olim\nante famem domino sic inspirante coactis\ninnumeras gentes Aegypti ex ubere pauit\net steriles annos annis saturauit opimis.\nsed ne ultra sanctus coleretur honore profano,\nmens arcana dei deuotae pectora plebis\ninmissis acuit stimulis cultumque nefandi\ndaemonis euerso fractoque Serapide clausit.\nnon Pelusiacis uaga saltibus Isis Osirim\nquaerit aruspicibus caluis, qui pectore tunso\ndeplorant aliena suo lamenta dolore,\nmoxque itidem insani sopito gaudia planctu\nuana gerunt eadem mentiti fraude repertum,\nqua non amissum sibi quaesiuere uagantes.\nheu quo stultitiae merguntur gurgite mentes\nluce dei uacuae! nam quid, rogo, caecius illis,\nqui non amissum quaerunt nusquamque manentem\ninueniunt, planguntque alii quod non dolet ipsis?\nelige quid facias, miser error. quid colis aut quid\nplangis? non coeunt quae iungis; luctus honorem\nnon sequitur, lamenta colis lugendaque credis\nquae diuina putas. si di sunt, nec miseri sunt;\naut si sunt miseri, di non sunt atque homines sunt\net miseri. miserare igitur mortalia passos\naut laetos uenerare deos; nam caecus aperte est\nhic furor aut miseros colere aut lugere beatos.\nergo dea est Isis? mulier dea? si dea, corpus\nnon habet, et sexus sine corpore uel sine sexu\npartus abest. unde ergo illi quem quaerit Osirim?\natque ubi quaerat eum nescit dea? sed dea numquam\nesse potest mater nec femina. nam deus unus,\nuirtus trina, deus pater unus et unus in ipso\nfilius, ex ipso simul unus cum patre uerbi\nspiritus; haec tria sunt deus unus nomina semper.\nsola dei natura deus, quod filius et quod\nspiritus et pater est; sed filius ex patre natus,\nspiritus ex patre procedens. nihil hic habet ulla\ncommune aut simile in rebus natura creatis.\nat Carthago potens Cypriano martyre floret,\ncuius et ore simul profusi et sanguine fontes\nfecundauerunt Libyae sitientis harenas.\nnec procul inde Vticam conlatis candida massa\nmartyribus magno uenerandae caedis aceruo\nextulit; unus enim benedicti caespitis agger\ncorpora multa tegens alte caput extulit aruis\net meritis altos testatur monte sepulchri.\ninde deo dudum iam fertilis Africa Christo\nmultiplicat largas tanto de semine fruges\net parit egregios uerboque fideque magistros.\nnec minor occiduis effulsit gratia terris.\nAmbrosius Latio, Vincentius extat Hiberis.\nGallia Martinum, Delphinum Aquitania sumpsit.\nmultaque praeterea per easdem largiter oras\nsemina sanctorum positis diffusa sepulchris\ninlustrant totum superis uirtutibus orbem\net toto antiquum detrudunt orbe draconem,\nqui genus humanum per nomina mille deorum,\nquae tamen ex obitis mortalibus et sibi sumpsit\nipse suisque dedit coluber, quatit arte nocendi,\nprinceps in uacuo taetrum gerit aere regnum\ndaemonibusque caput nobis inimicus oberrat.\nsic itaque et nostra haec Christi miserantis amore\nFelicis meruit muniri Nola sepulchro\npurgarique simul, quia caecis mixta ruinis\norbis et ipsa etiam moriens in nocte iacebat\nsaxicolis polluta diu cultoribus, in qua\nprostibulum Veneris simul et dementia Bacchi\nnumina erant miseris, foedoque nefaria ritu\nsacra celebrabat sociata libido furori.\net quis erat uitae locus hic, ubi nec pudor usquam\nnec metus ullus erat? quis enim peccare timeret\nhic, ubi sanguineus furor atque incesta libido\nreligionis erant? et erat pro numine crimen\nhis, qui crediderant esse ullum in crimine numen,\natque erat in toto quasi sanctior agmine cultor,\nqui Veneris sacris pollutius incaluisset,\nplenus ut ille deo reliquisque beatior esset,\nqui magis infuso sibi daemone saeuius in se\ndesipiens propriisque litans furialia sacra\nuulneribus sanam meruisset perdere mentem.\no caecis mens digna animis et numina digna!\nauersis seruire deo Venus et nemus illis\nsint deus; ebrietas demens, amor inpius illos\nsanctificent; abscisa colant miserumque pudorem\nerroris foedi matris mysteria dicant.\ndigna fides illis, quibus almo in lumine ueri\nlegibus et castis et magno nomine Christi\nnulla fides et nullus amor, ideoque nec ullum\nindignae pretium uitae est in sanguine Christi.\nsit deus his uenter uel cetera gaudia carnis,\nquis deus ipse deus non est, quibus in cruce Christi\ngloria nulla subest, quia non dignatur adire\ndegeneres animos uirtus crucis. inde beatus\nFelix, ut reliqui diuerso martyres orbe\nNolanis medicus fuit, estque perennis ope ista,\nnec modo Nolanis sed et omnibus, a quibus idem\ninploratus erit, dabit isto iure salutem,\nsi crucis alma fides in pectore supplicis adsit.\nista fides genus humanum curatque piatque;\nhaec ubi defuerit medicina, morabitur illic\nomne mali regnum, nec in illo desinet umquam\nCypris adulteriis, furiis regnare Lyaeus,\nin quo defuerit Christi pudor et crucis ardor.\nignis enim diuinus inest, ubi uis crucis intus\nardescente fide cruciat male conscia corda\nuiuificatque animam uitiis in carne peremptis.\nhostibus his obtrita diu corruptaque tantis\npestibus ingentem poscebat Nola medellam,\natque ideo pensante deo discrimen opemque\nFelicem accepit medicum, qui uinceret omnem\nquamlibet antiquam miserorum in cordibus atris\nperniciem et meriti uirtute potentior altis\nuulneribus ductum super ulcera putria callum\nscinderet, ut saniem suffusa labe coactam\nexprimeret sinibus ruptis ac deinde lacunam\nuulneris expleret plana cute ducta cicatrix.\nergo ubi Nolanis Felix ut stella tenebris\nfulsit ab ore dei ueniens uerbumque medendi\nore gerens, tamquam uenturo sole serenus\nin matutino laetum iubar exserit ortu\nPhosphorus occiduisque nouus praefulget in astris\nnuntius instantis cessura nocte diei:\nsic iam euangelio totum radiante per orbem.\net propiante deo cunctis mox iudice terris\naduentus uexilla sui praetendit ubique\nperque suos Christus sua signa coruscat amicos.\nex quibus hac uoluit sibi praelucere sub ora? \\'\\'\nFelicem, ut nostras isto decerperet umbras\nsidere et antiquos ista quoque pelleret urbe\ndaemonas, ut pulsis hominum de corde colonis\ntalibus intraret puras deus incola mentes,\net uice mutata nobis pietate solutis\nnostra prius nostros premerent modo uincla leones\nfrustra in oues Christi uincta feritate frementes.\net manet haec nobis etiam nunc gratia, quae nos\npeccatis prece sanctorum exorante resoluit\natque isdem sanctis ultoribus adligat illos\ndiscruciatque hostes, qui nos uincire solebant.\nhi modo ut inlato deprensi lumine fures\natque in uincla dati, nunc ignea flagra piorum,\nut meruere, ferunt, aut iam infernis male trusi\ncarceribus trepidant, uicinum instare fatentes\niudicium domini solis sibi triste suisque\nomnibus, in Satanae partem quos scaeua uoluntas\nuerterit et Satanae sociauerit aemula uita,\nistic nequitiae socios homines, ibi poenae.\necce dies accepta deo, modo uera salutis\nlux micat, omnia iam nobis bene uersa uidemus;\ndiffugere doli, cecidit Bel, interit error,\nquique colebantur totis quasi numina templis\ndaemones, hi per templa dei torquentur inermes,\net qui diuinos audebant sumere honores,\nhi modo ab humana plectuntur lege subacti.\nnamque isti, quos nunc celebri Felicis in aula\ntorqueri clamare rapi per capta uidemus\ncorpora, corporibus uincti retinentur in ipsis,\nin quae se trusere ipsi, poenamque uolentes\nhumanam inuenere suam. nunc ergo reorum\npersonae exululant poenis, qui numine falso\ndi fuerant, et qui mentito numine uiuos\nante dei cultum sibi nil caeleste uidentes\ndediderant homines, hi nunc, ubi lumine Christi\nuera fides patuit, non possunt ferre sepultos.\nsed magis ut pateat quia nunc hi, qui cruciantur\ndaemones ante fores aut ante sepulchra piorum,\nidem sint illi, quibus olim serua litabat\ngens hominum et sacros demens libabat honores,\nipsa docet uocum species; nam saepius illa\nuoce gemunt, solitum ut noscas clamore furorem.\nsic plerumque uelut resoluto laxius ore\ndente fremunt, spumant labris horrentque capillis,\nutque manu prensante comam excutiuntur in altum\net pede pendentes stant crinibus; interea illic\nsacrorum memores ueterum, quibus exta solebant\nlambere caesarum pecudum aut libamine pasci\nlasciuosque choros hederatis ducere pompis,\nnunc etiam sua testantes sacra illa fuisse,\nin quibus insanos dabat ebria turba tumultus,\neuhoe, Bacchi sonum, fractis imitantur anheli\nuocibus et lento iactant sua colla rotatu.\nsed quia non poterat mortalis (et) unius aetas\nsufficere, ut longo contagia tempore tracta\ndilueret paucis quos corpore uiueret annis\nconfessor Felix et presbyter, ore magister,\nelogio martyr, merito officioque sacerdos,\nomnipotens dominus finitum corporis aeuum\nFelici potiore uia persistere fecit,\ncontinuans medicos operosi martyris actus,\nuirtutes ut eas idem celebraret humatus,\nquas in carne manens Christi uirtute gerebat,\natque ita susceptae nec mortuus aforet urbi\ncorpore, cum tantum positi sanator adesset\nspiritus et desideriis latitaret amantum\nad tempus cari facies subtracta patroni,\nprompta sed aegrorum semper medicina saluti\nadforet. inde perennis honos et gloria sanctum\nFelicem meritis sine fine uirentibus ambit;\net licet a ueteri tumulis absconditus aeuo,\nqua mortalis erat, lateat telluris operto,\nuiua tamen uegetante deo membrisque superstes\ngratia diuinum spirantia martyris ossa\nclarificat populis merito uiuente sepulti,\net magni solium breue confessoris adorat\niugiter e uariis conferta frequentia terris.\nsed deus ut cunctorum hominum sator, omnibus istam\nde sanctis indulsit opem procedere terris,\nut iam de tumulis agerent pia dona beati\nmartyres et uiuos possent curare sepulti.\nnec satis hoc donum domino fuit, ut sua tantum\nnomine siue opibus loca martyres inlustrarent;\nex isdem tumulis etiam monumenta piorum\nmultiplicans multis tribuit miserator eosdem\ngentibus. et referam uarias ab origine causas,\nex quibus haec orta est uariis benedictio terris.\nnam quia non totum pariter diffusa per orbem\nprima fides ierat, multis regionibus orbis\nmartyres afuerant, et ob hoc, puto, munere magno\nid placitum Christo nunc inspirante potentes,\nut Constantino primum sub Caesare factum est,\nnunc famulis retegente suis, ut sede priori\nmartyras accitos transferrent in noua terrae\nhospitia; ut sancto non olim antistite factum\nnouimus Ambrosio, qui fultus munere tali,\npostquam ignoratos prius et tunc indice Christo\ndetectos sibimet mutata transtulit aula,\nreginam prompta confudit luce furentem.\nnam Constantinus proprii cum conderet urbem.\nnominis et primus Romano in nomine regum\nchristicolam gereret, diuinum mente recepit\nconsilium, ut quoniam Romanae moenibus urbis\naemula magnificis strueret tunc moenia coeptis,\nhis quoque Romuleam sequeretur dotibus urbem,\nut sua apostolicis muniret moenia laetus\ncorporibus. tunc Andream deuexit Achiuis\nTimotheumque Asia; geminis ita turribus extat\nConstantinopolis, magnae caput aemula Romae,\nuerius hoc similis Romanis culmine muris,\nquod Petrum Paulumque pari deus ambitione\nconpensauit ei, meruit quae sumere Pauli\ndiscipulum cum fratre Petri. iam quanta per istam\nsanctorum per longa uiam diuortia terrae\ncreuerit utilitas ad nostrae munia uitae,\nipsa docent hodieque loca, in quibus illa beati\nrheda capax oneris posita statione resedit\nomnibus in spatiis, quacumque aut mansio sanctis\ncorporibus requiesque fuit uectantibus illos\nsacratos cineres, miris clamantia signis.\nnam diuina manus medica uirtute per omnes\nest illic operosa uias, qua corpora sancta\ninpressere sacro uestigia uiua meatu.\ninde igitur suadente fide data copia fidis\ntunc comitum studiis, quaedam ut sibi pignora uellent\nossibus e sanctis merito decerpere fructu,\nut quasi mercedem officii pretiumque laboris\npraesidia ad priuata domum sibi quisque referrent.\nex illo sacri cineres quasi semina uitae\ndiuersis sunt sparsa locis, quaque osse minuto\nde modica sacri stipe corporis exiguus ros\ndecidit in gentes, illic pia gratia fontes\net fluuios uitae generauit gutta fauillae.\ninde in nos etiam stillauit copia Christi\ndiues et in minimis; nam hoc quoque sumpsimus istic,\n866 carnis apostolicae sacra pignora puluere paruo,\nquae sanctus nostri dominusque paterque cubilis\net custos animae nostrae et tutela salutis\nFelix uicina sibi comminus aede recepit,\nquae reliquis eius aetate recentior aulis\nexiguos cineres et magnos seruat honores\nseruaturque magis custodibus ipsa patronis;\nabsit enim, ut seruari umquam uideantur egere\nqui seruare solent tamen et curare suorum\ncommoda alumnorum patrio dignantur amore\natque dicatorum sibi tutamenta locorum\ndiligere; hoc sanctis studium pietatis inesse\nspiritibus miranda fide documenta dederunt..\nunde recens etiam paucis opus eloquar orsis;\ndignum etenim sancti Felicis munera in ipso\nnatali eiusdem gratantibus edere uerbis.\nnon peregrina locis neque tempore prisca profabor;\nfinibus in nostris et in ista sede patratum\nnuper opus referam, quod forte renoscere nobis\npromptum erit, in medio quoniam res lumine gesta est.\ncredo ex hoc numero uestrum prope nullus in isto\nsit nouus auditu, quia per longinqua remotis\nfama uolans ierit. certe adfueritis in ista\nurbe aliqui per idem tempus, quo contigit, ut fur\ninlicitis animo stimulis agitatus auaras\nmitteret in sacra dona manus et ab omnibus unam\ninprobus et demens uenerandae insignibus aulae\neligeret praedae speciem crucis, inscius illam\nindicio sibi, non spolio fore, quam uelut hamum\npiscis edax hausit capta capiendus ab esca.\nquis, rogo, latronem tam grandi spiritus auso\ninpulit armauit caecauit praecipitauit,\nut nec ad excubias uigilum nec ad ipsa, quod est plus,\nquae cineres reuerenda tegunt altaria sacros\npulueris et sancti uirtutem halantia fragrant,\ncorde repercusso fugeret neque numine tantum,\nsed specie simul et pretio praestantia ferret?\nmulta etenim suberant alia, ut nouistis, in ipso\nornamenta loco quae sumeret, ut crucis auro\nparceret; intus enim latitabant mystica uasa\nsumendis mandata sacris. sed praeter et aulae\nipsius in spatio uariis insignia formis\nmunera erant de more sita haec, quae cernitis illic\nomni prompta die uel circumfixa per omnes\nordine dimenso quasi candelabra columnas,\ndepictas exstante gerunt quae cuspide ceras,\nlumina ut inclusis reddantur odora papyris.\nat medio in spatio fixi laquearibus altis\npendebant per aena caui retinacula lychni,\nqui specie arborea lentis quasi uitea uirgis\nbracchia iactantes summoque cacumine rami\nuitreolos gestant tamquam sua poma caliclos\net quasi uernantes accenso lumine florent\ndensaque multicomis imitantur sidera flammis\ndistinguntque graues numerosa luce tenebras\net tenerum igniculis florentibus aethera pingunt,\ndumque tremunt liquidos crines crebrumque coruscant,\nadsiduis facibus sparsa caligine noctis\nambiguam faciem miscent lucem inter et umbras\net dubium trepidis conspectibus a Â£ ra turbant.\nergo iste haec licet in patulo sibi prompta uideret\ntutius et furanda sibi, quoniam minus esset\ncriminis et pretii suspensam altaris ab ora\nlongius argentoque leuem amandare lucernam,\nsed miser ambitiosus et ipsa in fraude superbus\ntamquam uile nefas argentea sumere furto\nspreuit et audacem porrexit in aurea dextram,\nquae simul e uariis scite distincta lapillis\nuiderat, et magnis inflarat pectora uotis,\nut pariter gemmis gauderet diues et auro.\nsed tantum sceleris magni cumulatus iniquo\npondere peccato mansit grauis et lenis aere;\nsacrilegum sua poena manet, sua praeda latronem\ndeseruit. spolio furti, non crimine nudus\nuiuit inops fructu, sed uulnere fraudis abundans.\nquamquam illum non hoc magno sine numine Christi\nconsilioque putem permissum crimen adisse,\nut, quia uel quicquam de sacris tollere rebus\nmente recepisset, sineretur ad illa uenire,\nin quibus admissi inpietas insignior esset.\nante dies paucos idem confugerat illuc\nmilitiam simulans fugere et susceptus amice\nhospes ab aedituis sacram curantibus aulam.\ntoto paene latens ubi mense cubilia somnos\ntempora custodum simul explorauerat et cum\ncepisset placitas meditati criminis horas,\nnocte nefas tacita arripuit nulloque labore\nnec strepitu foribus clausis inclusus ut unus\nseruantum, quibus hospes erat, primos ubi somnos\nnon uigiles uigiles coepere silentibus umbris\ncarpere et oppressis obliuia ducere curis,\nille locum sumens sceleri, qua nouerat usu\nadpositam lychnis per noctem ex more parandis\nmachinulam gradibus scalas praebere paratis\net male securo sibi iam custode relictam,\nqua crucis instar erat, quod et est modo, perpete uirga\ndirectum geminos transuerso limite gestans\n1 cantharulos, unum de calce catenula pendens\nsustinet. in tribus his scyphulis inserta relucent\nlumina, cum fert festa dies; tunc uero sine usu\nluminis ad speciem tantum suspensa manebat.\nsed paulo crucis ante decus de limite eodem\ncontinuum scyphus est argenteus aptus ad usum.\nhunc inportuno sibi lumine praedo micantem\nprotinus extinguit; namque id quoque nouerat idem\nsaepe solere mori, cum stuppa perarida longam\nconderet in noctem consumpto lumen oliuo,\nnec miraturum uigilem, si forte tenebras\ncerneret obducto subducere culmina lychno,\nmore putaturus noctem, non crimine factam.\nnon igitur quasi fur, quod erat latro, sed quasi custos\naufert inlicitam securus praedo rapinam,\nnec fugit inpauidusque manet. tegit una latentem\ncellula de multis, quae per latera undique magnis\nadpositae tectis praebent secreta sepultis\nhospitia. harum una fur abditur; atque ubi mane\nclaustra patere uidet, reserata prosilit aula\net latebram linquens portat scelus; ire parabat\nRomuleam, ut post iam captus narrabat, ad urbem,\nillic infandae acturus commercia fraudis.\ninterea ignaris nostris nox illa diesque\ntotus obit; sero solitum iam uespere munus\ncurantes posuere gradus; ut scandere coepit\nfacturus lychnum, nihil inuenit; orba manebat\nuirga crucis solitae pulchro spoliata monili.\npallescunt miseri neque damnum criminis audent\nprodere, noscentes etiam sibi iure reatum\nconpetere. abscedunt trepidi fugiuntque latronem\nsectantes profugum. nusquam uestigia lapsi\nulla legunt. omnes adeunt diuersa uiarum\nscrutanturque sitos diuerso litore portus.\neffluxere dies frustra quaerentibus octo\nsiue decem et cunctis uacua iam indage reuersis;\nunus quaerentum puer inritus ipse laboris\nin cassum fusi longa regione redibat,\net prope iam Nolam ueniens subsistit in ipso\naggere et ingenti gemitu fletuque profuso\nFelicem clamans praesumit corde fideli\nnon remeare domum nisi cum cruce; moxque peractum\npromptus iter relegit. fit et ilicet obuius illi\nquidam homo, qui furem non furem sed quasi ciuem\nnorat. eum noster primus rogat unde uiator\nadforet; ille refert. rursus de fure rogatur,\nsi uidisset eum; respondit at ille propinquis\ninde locis agere, et regio illa (indicta) prope ipsos,\ndum loquerentur, erat monti coniuncta Veseuo,\nquintus ab urbe lapis Nola. sed uesperis ortus\nconsilium differt. placet ut lux crastina rursus\niungat utrumque sibi. fit mane, reuertitur index;\nperducit nostros, capitur fur, praeda refertur.\nforte sacrata dies inluxerat illa beati\nnatalem Prisci referens, quem et Nola celebrat\nquamuis ille alia Nucerinus episcopus urbe\nsederit. ecce ipsam sancti Felicis in aulam,\nquam tunc sollemni populus stipauit honore,\npost sacra iam soluente pios antistite coetus\ntempore prouiso diuinitus egredientis\nplebis in occursum subito introducitur ille\nfuraces post terga manus nodata reuinctus.\nlaetitia populus, formidine praedo repletur,\nutque nouum ad monstrum tota concurritur urbe.\nturba furens odiis popularibus ibat in illum,\nlaetitia incertos miscebat et ira tumultus.\npertimui, fateor, ne forte diabolus illa\nqua solet inuidia uiolaret sanguine pompam\net peiore prius curaret uulnere uulnus.\neripitur populo cellaque includitur ipsa,\nquod sic forte reo capto tunc accidit, in qua\ndelituit rapta cruce; qua post ipse reperta\nclauditur, ut uiuat. tunc ergo ut mente recepta\nipse suum facinus reus atque obstacula coepit\nmirandis narrare modis, fassusque per illos\nocto decemue dies, quibus ire parauerat urbem\nRomuleam, inplicitis ita se pedibus retroactum,\nsemper ut ire parans, semper retrahente rediret\nnescio quo rursusque illam remearet ad oram\nYeseui, qua iussus erat quasi carcere claudi\nangelica nectente manu; tamen ille putabat\narbitrii miser esse sui, quod corpore liber\nesse uidebatur, quem non extante catena\nfortior arcanis retinebat dextera uinclis.\nultor eum digno Felix errore ligabat\net tali amentem uertigine circum agitabat,\nsemper ut abscedens nusquam discederet et cum\nprosiliente gradu coepisset abire, rediret.\nmira fides! ibat stando, remanebat eundo,\nnescius hoc ipso, pro quo fugitare parabat,\nne fugeret fieri et secum sua uincla manere\ninruptamque sibi proprium scelus esse catenam.\nnamque sinu clausae mandauerat insita praedae\npondera, et hinc auidus quasi captus mente latebram\nquaerens, luce tamen campis errabat apertis\nseque latere putans extabat in aequore claro.\nconscia sic mentem inpietas caecauerat, ut nec\neffugeret fugiens nec celaretur aberrans.\nsensibus aduersis metus hinc, stupor inde nocentem\nmiscuerant animam; uitabat strata uiarum,\nsecretos metuebat iners accedere saltus,\nipsa etiam in siluis sibi forte silentia tantum\nclamatura nefas metuens aut tristia formis\noccursura putans ultricum monstra ferarum.\ninde miser celebri seductus ab aggere iuxta\ndemus in quodam spatiabatur sibi rure\nsecurum ignaris simulans, sed corde timorem\nut facinus sub ueste premens; nam uestis in altum\nsuccinctae sinibus clausum mandauerat aurum.\nnam neque uel tacitae furtum committere terrae\nausus erat specubusue cauis de more latronum,\nindicium metuens, credendae fraudis auarus.\ninde suae tantum tunicae sua furta nefandus\ncrediderat, qua restrictum nodarat amictum\nsuspendens fluidam nudato poplite uestem.\nhanc sibi praedo penum sceleris tunc semet in ipso\nstruxerat, et digne tali est formidine uinctus,\ncrederet ut nullis miseri consortia furti,\nut sceleris tanti contagia solus haberet\net sinus illius fieret custodia furti,\ncuius sacrilegam fuerat manus ausa rapinam,\nipse suum sibi ferret onus solumque grauaret\npollueretque suae letalis sarcina praedae,\nut nihil ex illo uacuum inpietate maneret,\nqui spolium sceleris sacris ex aedibus actum\nincludens habitu cincto constringeret ipsum\natque suis signum praetenderet ipse catenis.\nnamque breui captus mutauit cingula uinclis,\nutque aurum sinibus discincta ueste solutis\ndecidit, ex ipsa fuerat qua cinctus habena\nuinctus eas quas in sacra dona tetenderat audax\npraedo manus, proprii captus nodamine lori,\nretulit et praedae uacuas et reste repletas.\nuerum si penitus totam spectare uelimus\nordinis exacti seriem magis ac magis omni\nin specie, uel qua latuit scelus atque reclusum\nclaruit, admiranda dei cernemus operta\nFelicem gessisse manu. iam plurima retro\ndiximus, ut fugiens non fugerit utque redactis\npassibus emensos sua per uestigia cursus\nin cassum totiens uoluente relegerit orso\nlonginquis exclusus et ad uicina recussus.\nnunc aliud Felicis opus, quod dextera Christi\nedidit, ut meritum cari monstraret alumni,\ncommemorabo, pari specimen mirabile signo,\nquod reus ipse tremens confesso prodidit auso.\nante tamen, quia res ita postulat, ipsius instar\nenarrabo crucis, qualem et pictura biformem\nfingere consueuit, baculo uel stante bicornem\nuel per quinque tribus dispensam cornua uirgis.\nforma crucis gemina specie conponitur: et nunc\nantemnae speciem naualis imagine mali\nsine notam Graecis solitam signare trecentos\nexplicat existens, cum stipite figitur uno,\nquaque cacumen habet, transuerso necte iugatur;\nnunc eadem crux dissimili conpacta paratu\neloquitur dominum tamquam monogrammate Christum.\nnam nota, qua bis quinque notat numerante Latino\ncalculus, haec Graecis chi scribitur, et mediat rho,\ncuius apex et sigma tenet, quod rursus ad ipsam\ncuruatum uirgam facit o uelut orbe peracto.\nnam rigor obstipus facit, quod in Hellade iota est.\ntau inde breui stilus ipse retro a(que) cacumine ductus\nefficit, atque ita sex, quibus omni nomine nomen\ncelsius exprimitur, coeunt elementa sub uno\nindice, et una tribus formatur littera uirgis.\nsex itaque una notas simul exprimit, ut tribus una\nsignificet uirgis dominum simul esse ter unum,\net deus in Christo est, quem sumpto corpore nasci\npro nobis uoluit trinae concordia mentis.\nidque sacramenti est, geminae quod in utraque uirgae\nut diducta pari fastigia fine supinant,\ninfra autem distante situ parili pede constant\nadfixaeque sibi media conpage cohaerent\net paribus spectant discreta cacumina summis.\nhas inter medio coeuntibus insita puncto\nuirga quasi sceptrum regale superbius extat,\nsignificans regnare deum super omnia Christum,\nqui cruce dispensa per quattuor extima ligni\nquattuor adtingit dimensum partibus orbem,\nut trahat ad uitam populos ex omnibus oris.\net quia morte crucis cunctis deus omnia Christus\nextat in exortum uitae finemque malorum,\nalpha crucem circumstat et CD, tribus utraque uirgis\nlittera diuersam trina ratione figuram\nperficiens, quia perfectum est mens una, triplex uis.\nalpha itidem mihi Christus et o, qui summa supremis\nfinibus excelsi pariter conplexus et imi\nuictor et inferna et pariter caelestia cepit\neffractisque abysis caelos penetrauit apertos,\nuictricem referens superata morte salutem.\nutque illum patriae iunxit uictoria dextrae,\ncorporeum statuit caelesti in sede tropaeum\nuexillumque crucis super omnia sidera fixit.\nilla igitur species, quam fur agitatus auaris\nin cassum furiis pendente refixerat unco\npollutaque manu sancta amandauerat aula,\nhoc opere est perfecta, modis ut consita miris\naeternae crucis effigiem designet utramque,\nut modo, si libeat spectari comminus ipsam,\nprompta fides oculis; nam reddita fulget in ipso\nquo fuerat prius apta loco et uelamine clausi\naltaris faciem signo pietatis adornat.\nergo eadem species formam crucis exerit illam,\nquae trutinam aequato libratam stamine signat\nsubrectoque iugum concors temone figurat,\nsiue superciliis a fronte iugantia uultum\nlumina transuersis imitatur cornibus arbor\nardua, qua dominus mundo trepidante pependit\ninnocuum fundens pro peccatore cruorem.\nhuic autem, solido quam pondere regula duplex\niungit, in extrema producti calce metalli\nparua corona subest uariis circumdata gemmis.\nhac quoque crux domini tamquam diademate cincta\nemicat aeterna uitalis imagine ligni.\nhanc fur ille sui toto de corpore furti\nintactam ferro, quo cetera fregerat, unam\nliquit, et ut capto tunc discinctoque refusis\nuestibus elapsae ceciderunt fragmina praedae,\nuisa rei species tunc inuentoribus ipsis\nancipiti motu confudit pectora. gaudent\ninuentis, sed fracta dolent; cum quaerere causam\nincipiunt, cautum simul audacemque latronem\nmirantes, caecum fractis cautumque relictis,\ntunc ille adtonitis crimen numenque fatetur;\nmente etenim totum conciderat, hoc tamen unum\nnumine seruarat, quo crux inclusa uetabat\nquamlibet audacem segni uirtute latronem.\nipse fatebatur mentis scelus atque crucis uim\ncontestans, quotiensque manus armasset in illam\nin cruce consertam socia conpage coronam,\nceu fractas totiens ictu cecidisse recusso\nbrachiaque aegra sibi neruis stupuisse solutis.\nhic libet in miserum paucis insurgere furem:\ninfelix, quae tanta tuam dementia mentem\nuerterat, ut tanto reprehensus lumine ueri\nnon festinares omnem praeuertere cursu\nindagem reuolans, ut furtum sponte referres?\ntantane uis animum tenebris oppressit auarum,\nauderes illam ut gremio tibi condere partem,\nquam totiens arcente deo uiolare timebas?\ndic mihi, qua pauor ille tuus fugiebat et unde\nrursus, ut intrepidum praeceps audacia sensum\ntam male durabat, pauidus contemptor et idem\neiusdem sceleris speciem diuersus abibas\nperfidiaeque fidem diuiso pectore miscens?\nuirtutem crucis et signum inuiolabile Christi\ncredebas metuendo idem contingere ferro\net quod noscebas metuens portando negabas?\nsed tamen inpietas tua nec tibi profuit, et nos,\nstultitiam confesse tuam diuinaque signa,\nfecisti magno crucis exultare triumpho.\nergo relinquamus captum iam incessere furem,\ncui satis ad poenam est spoliatae fraudis egestas.\nnunc ad te, ueneranda dei crux, uerto loquellas\ngratantesque tua concludam laude profatus:\no crux magna dei pietas, crux gloria caeli,\ncrux aeterna salus hominum, crux terror iniquis\net uirtus iustis lumenque fidelibus. o crux,\nquae terris in carne deum seruire saluti\ninque deo caelis hominem regnare dedisti;\nper te lux patuit ueri, nox inpia fugit.\ntu destruxisti credentibus eruta fana\ngentibus, humanae concors tu fibula pacis\nconcilians hominem medii per foedera Christi.\nfacta hominis gradus es, quo possit in aethera ferri.\nesto columna piis tu semper et anchora nobis,\nut bene nostra domus maneat, bene classis agatur\nin cruce nixa, fide et de cruce nancta coronam.\nSaepe boni domini caris famulantur alumnis\nmente pia, patrio subiecta tuentur amore\nmancipia hisque fauent cura propiore fouendis,\nquos magis indiguos opis et uirtute carentes\naffectu rimante uident. et si quis eorum,\nmoris ut humani sollemnis postulat usus,\nuotum aliquod celebrare uelit neque possit egenis\nid patrare opibus, studio curatur erili\nseruus inops, cui diues opum, qua pauper egebat,\ncontulerit dominus cumulandae inpendia mensae.\nhaec mihi condicio est data sub Felice patrono;\nnulla mihi ex me sint, ut sint mihi cuncta per illum;\nnamque ad natalem nunc ipsius, ut quidem et ante\npraeteritis quibus ista dies mihi floruit annis,\nnon erat unde epulum uotis sollemne pararem,\ninstabatque dies, nec adhuc mihi prompta facultas\nex aliquo suberat; subito ecce patronus abundans\nunde dapem largam struerem geminos dedit una\ncum iunice sues, quorum de carne cibatis\npauperibus nos materiam ex animalibus isdem\nsumpsimus, egregiis quonikm miracula signis\nper pecudes ipsas nuper deus edidit, alta\ndestimulans ratione homines adtendere Christo\nnec desiderium carnis praeferre fidei;\nnamque ad auaritiae nostrae lacrimabile probrum\nper pecora humanae rationis egentia summum\nsigna dedisse deum, series recitanda docebit.\nnon adficta canam, licet arte poematis utar.\nhistorica narrabo fide sine fraude poetae;\nabsit enim famulo Christi mentita profari.\ngentibus hae placeant ut falsa colentibus artes;\nat nobis ars una fides et musica Christus,\nqui docuit miram sibimet concurrere pacem\ndisparis harmoniae quondam, quam corpus in unum\ncontulit adsumens hominem, qui miscuit almum\ninfusa uirtute deum, ut duo conderet in se\ndistantesque procul naturas redderet unum;\nut deus esset homo, deus est homo factus ab ipso\nqui deus est genitore deo, cui gratia non est,\nsed natura, quod est summi patris unicus heres,\nsolus habens proprium, quod munere praestat habere\nhis, quibus alma fides dederit diuina mereri.\nille igitur uere nobis est musicus auctor,\nille Danid uerus, citharam qui corporis huius\nrestituit putri dudum conpage iacentem,\net tacitam ruptis antiquo crimine chordis\nadsumendo suum dominus reparauit in usum,\nconsertisque deo mortalibus omnia rerum\nin speciem primae fecit reuirescere formae,\nut noua cuncta forent, cunctis abeunte ueterno.\nhanc renouaturus citharam deus ipse magister,\nipse sui positam suspendit in arbore ligni\net cruce peccatum carnis perimente nouauit.\natque ita mortalem numeris caelestibus aptam\nconposuit citharam uariis ex gentibus unam,\nomnigenas populos conpingens corpus in unum.\ninde lacessitis fidibus de pectine uerbi\nuox euangelicae testudinis omnia conplet\nlaude dei; toto Christi chelys aurea mundo\npersonat innumeris uno modulamine linguis,\nrespondentque deo paribus noua carmina neruis.\nsed referam ad mea coepta pedem; nam tempus et hora est\npromissas offerre dapes, adponere uobis\nprandia sollicitas caste sumenda per aures.\nnon ueteri repetam quae sum dicturus ab aeuo;\nante dies paucos istic spectata profabor.\nuenerat huc quidam placitum sibi soluere uotum\nurbis Abellinae de finibus aduena nostris\nsedibus. hic porcum studio curante paratum\\'\ndilatumque diu, ut simul annis atque. sagina\ncresceret, huc illinc perduxerat; atque ubi uenit,\npingue pecus uoti iugulat de more uouentum.\nfama suis magni per egentum accenderat acrem\nora famem et cuncti magnae spe partis hiantem\ntendebant ad opima senes conuiuia faucem.\\'\ninterea largitor inops non partibus aequis\ndiuidit incisas carnes, medium suis aufert\nsinciput et tantum secti coquit intima uentris\nsolaque pauperibus caesi uitalia porci\ndiuidit ac totum sibi corpus habere relinquit,\net uotum conplesse putat laetusque redire\nincipit, ausus eas iumento inponere secum\nreliquias, et in his placiti se pignora uoti\nsancta referre domum male credulus, in quibus idem\ndamnum animae nodumque uiae portabat auarus.\ndenique mox nec mille uiam permissus abire\npassibus elucente die simul aggere plano,\nnon tenebris pauitante nec offendente salebris,\nlapsus equo et quasi fixus humi se tollere rursus\nad consistendum reparato robore surgens\nnon potuit coepitque pedes clamare ligatos\nidque probare iacens plantis quasi conpede iunctis.\nhic aliud mirum casu sociatur in ipso;\nnam dum illum tanta cum debilitate iacentem\nmaesta propinquorum circumstat turba suorum,\niumentum, cui sola oneri porcina manebat,\nascensore sui \\'uacuum et ductore relictum\nsponte sua sese nullo flectente refrenans,\ntamquam offendiculi causam cognosceret ultro\naut aliquem prohibere uiam, qua coeperat ire,\nuidisset, sic fugit, iter cursumque retorsit,\net properante gradu recucurrit ad hospita tecta\nomnibus anteuolans, quos lapsi attenta tenebat\ncura uiri, qua paulatim quasi corpore fracto\nnitentem et genibus rigidis prodire negantem\ncaecaque uincla pedum pariter meritumque ruinae\nillius et poenae lacrimosa uoce fatentem\nluce palam, manibus graue subuectentibus aegri\ncorpus, fida cohors sanctas referebat in aulas,\norantem medici Felicis ad ipsa reduci\nlimina, mox illic certum reperire medellam.\nillum homines interque manus interque cateruas\nin sacra uectetum mirantibus atria turbis\ndispositi trino per longa sedilia coetu\nobstipuere senes, inopum miserabile uulgus\net socio canae residentes agmine matres.\npraeterea multi, sua quos deuotio sanctis\naedibus attulerat diuersis eminus oris,\nuiderunt insigne pium, cum tempore eodem,\nimmo die, tam mira foret mutatio rerum.\nidem homo, qui paulo ante suo digressus ab isdem\nliminibus gressu, nunc ipse redux alienis\ninfertur pedibus, subuecto corpore pendens.\nparte alia stratus nullo seruante sequentum\nhospitis ante fores etiam nunc carne suilla\nstabat onustus equus, neque quisquam notior illi\nadstiterat, cui cura foret releuare grauatum\nfasce suo et notis reducem subducere tectis.\nille tamen uelut humana ratione repletus\nquaerentique suos et protinus opperienti\nadstiterat similis, certo uestigia seruans\nfixa loco, simul aure micans et naribus efflans\nadsuetorum hominum notos quaerebat odores.\nmirum erat hospitibus, quaenam fuga, qui status ille\nesset equi, notumque animal faciebat amicis\nambiguum noua forma rei, neque quisquam erat index\naccidui, cunctis illum stipantibus intus,\nqui fuerat manibus sanctam portatus in aulam\nmartyris, aeger ubi sancto pro limine fusus,\ncorpore proiecto et complexis postibus haerens,\noscula figebat supplex fletuque lauabat\nseque recognoscens proprii caput esse doloris,\ntales sese ipsum dabat accusando querellas:\no mihi, qui talem merui desumere poenam\nhac in sede miser, qua, si miser adueniat quis,\nefficitur felix! sed iustum parque maligno\nme fateor merito exitium cepisse patique,\nut reus ipsa inter modo limina puniar ardens\nexurente pedes simul et stringente dolore,\nin quibus, heu demens! oblati munera uoti\nfraude fidem uiolans conuerti in damna salutis.\nest tamen, est aliquid, fateor, quod dicere possim\niam mihi mutari grata uice tristia laetis\natque ipsas animo iam prosperiora tuenti\ninfractis coepisse malis dulcescere poenas,\nex quibus haec nunc ipsa mihi bene gratia uenit,\nqua factum est mihi nunc, ut tam cito tangere rursus\nlimina Felicis misero ueneranda liceret.\nnam mihi si nullus uel si leuis iste fuisset\ncasus, ut adreptum possem pertendere cursum,\ntunc magis infelix de prosperitate fuissem,\nmansisset quia culpa nocens neque uulnus adactum\nintus in ossa animae sensissem carne rebelli.\noccultasset enim meriti discrimen iniquo\ncorporis inlaesi uigor et uinxisset inertem\nmens durata reum, nisi lapsum poena ligasset.\nergo potens medice in domini tu nomine Christi\nFelix, iam satis hoc tibi sit dominoque potenti,\nquod non ira mihi, pietas sed amica saluti\nsupplicium peperit, deuinctum ut corpore culpa\nsolueret. ecce malum seruum refugamque uoracem\niure retraxisti iniectis pro crimine uinclis.\ndebitor infelix teneor constringor aduror,\npropositus cunctis diuini forma timoris.\nmentibus haec omnes trepidis adtendite, quae nunc\nme miserum reliquis documento ferre uidetis.\nnumquid enim hoc errore carent aliqui? sed in uno\nexemplum fieri placuit, quo sit mea poena\net praeiudicium quibus emendatio non est.\nsed iam parce tuo misero, precor, optime Felix,\nparce libens, succurre fauens; dolor ultimus urget\nclamosas iterare preces; festinus adesto,\nne mors praeueniat medicum festina morantem.\nsed scio quod domini manus haec, quae uerberat et quae\nparcet in ore tuo; mihi tantum tu modo fesso\niamque fatiscenti propera laxare catenam,\nquam tu, sancte, uides, ego sentio; sicut operto\nclam tacitus uinclo fugitiui membra ligasti,\nsic inuisibili medicina solue reuersum.\ntalia clamantem, dum postibus haeret in ipsis\nFelicis sancti lambensque per oscula tergit,\nadtonitis illum pia turba et cernit et audit\ncoetibus; ipse iacens etiam nunc erigitur spe\nincrepitatque moras omnes et tarda suorum\nobsequia. adferri porcum totasque iubet mox\npauperibus reddi partes, sibi uiuere tantum\nconcedi petit atque inopum saturamine pasci.\ncertatim socii cito iussa fidelia curant.\nitur ad hospitium notum, deponitur illic\nsarcina iumento, carnes in frustra secantur,\net diuisa coquit spumantibus ignis aenis.\ncocta inportantur patulis numerosa catinis.\nexsaturata fames inopum gratantia reddit\nuerba deo et ueniam petit ut placata datori.\nnec mora, confestim uoti ratione soluta\ndebitor ille intus meritae conpage catenae\nsoluitur et pedibus domino miserante refectis\ntamquam liber equus uel ruptis cassibus ales\neuolat et cerui salientis imagine currit.\nmira fides oculis obtenditur. omnia gaudent\ntam facili pietate dei tantumque ualenti\nFelicis merito, ut coram adsit Christus in illo,\npro meritis hominum moderans in utroque potenter,\nut resipiscenti medicus sit et ultor iniquo.\ncernite enim, quantae fuit illa iniuria fraudis,\nqua miser ille prius diuiserat inter egentes\nseque suem atque istic, ubi totum reddere uotum\ndebuerat, solum caput intestinaque porci\ncarpserat et reliquam toto sibi corpore partem\nfecerat inprudens atque inprobus, et tamen ipsa,\nqua miser extiterat, factus mox fraude beatus\ncommutante deo pietatis uerbere culpam.\ntalis enim censura dei est, sic temperat alti\npondera iudicii deus arbiter et pater et rex,\nomnibus ut placidam moderato examine libret\niustitiam, et leuior mixta bonitate potestas\nante reos moneat stimulo quam fulmine perdat,\nut si profuerit praemissi uerberis ictus,\nsalua salus homini redeat commissa pigenti.\nat si quis sacri monitus terrore flagelli\nnoluerit sentire plagam, incuratus abibit\nseruatusque neci perfectam sentiet iram.\nille igitur miser ante, dehinc mox ipse beatus\ntali sanatus carnemque animamque medella.\nsed quia cognouit causam agnoscensque iacenter\npaenituit, meritum curae sibi semet in ipso\nrepperit inque breui est expertus utrumque, quod omnes\niusta lege manet diuinae pacis et irae\nius et opus, maneat uindex ut iure superbos\npoena reos, pietas seruet miserata fatentes.\nergo relaxatis alacer uestigia uinclis\nidem ex incolumi cito debilis et cito liber\nex modo captiuo laeta cum uoce redibat,\ninsultans uelut ille olim, quem matris ab aluo\nclaudentem in uerbo domini Petrus atque Iohannes\niusserunt ualidis in saltum exsurgere plantis.\ndignus et hic pauper speciosae limine portae,\nquem deus ipse, Petri deus et Felicis, eadem\nnunc uerbi uirtute sui sanauit apud nos\nde casu claudum modo, qua sanauerat olim\nex utero claudum, qua nunc ope laetus abibat;\nquique preces maestas in uulnere fuderat intus,\necce foris sano reddebat corpore grates:\nquidnam ego Felici possim redhibere patrono?\nquas illi referam tanto pro munere digne\ntam cito de tanto sanatus uulnere grates?.\nnon pretium statui medico aut fastidia lecti\ntristia sustinui, neque per scalpella uel ignes\naut male mordaces uario de gramine sucos,\nsaeuior et morbis et uulneribus medicina\nin corpus grassata meum est, uelut accidit illis,\nquos humana manus suspecta uisitat arte.\nsemper et incerto trepidos solamine palpat.\nen ego per breue nunc spatium perlatus ad ipsum\nFelicis sancti solium et proiectus in ipso\nlimine tam gelido quam duro in marmore fractus\natque dolens iacui, et solus mihi sermo precandi,\nsola fides medicina fuit; nullum adfore uidi\net sensi medicum. quisnam hic medicus nisi Christus\nipse uel a Christo Felix de nomine Christi\net uirtute potens? neutrum illo in tempore sensi,\net tamen ipse fuit praesens in utroque, uel ut me\npeccantem argueret cito sanaretque dolentem.\npar modus in specie uaria mihi castigantis\nparcentisque fuit domini. sanator et ultor\nluminibus latuit, poena atque medella refulsit.\nnunc ego iam pleno perfectis ordine notis\nibo domum gaudens medico tutusque patrono\naeternum Felice mihi; non iam ulla uerebor\noccursura mihi uelut ante pericla uiarum;\nnamque periclum aberit, quia causa soluta pericli est.\nnon resoluta fides me uinxerat, et modo soluit\nrite soluta fides; tamen alliget, oro, tuus me\nsemper amor, Felix. istam mihi necte catenam,\nqua tibi me numquam nec mors nec uita resoluat.\nuerum omnes, quicumque meos uidere dolores\ninque tuo merito magnis insignibus altam\nconspexere manum Christi, cognoscere debent,\nquantum illis mea poena boni prouiderit, ut iam\npraecaueant de terrenis sibi parcere rebus\net, lucra dum captant, adquirere damna salutis.\nnam si de uili pecudis mihi carne alimentum\npauperibus fraudasse malo fuit, ecquid in illis,\nqui male diuitias uano amplectuntur amore\ndefossisque suo pariter cum corde metallis\nincubitant atque haec latitare superflua produnt,\nquae proprio longe secreta tuentur ab usu?\nquid facient? quidnam pro se tibi, Christe, loquentur,\ntantorum qui partem inopum inuasere nec ullam\napposuere sibi de re superante salutem?\nunus abit missus. nunc mensae grata secundae\nfercula ponemus; sed quamuis rursus eandem\ndiuerso carnem conditam iure feremus.\nnamque aliud uobis iterum, quod de sue mirum\nlusit opus Felix, mira nouitate retexam.\ntempore res prior est; sed nostris ante libellis\npraeterita, in praesens tempus seruata canetur.\nnec refert, quod opus quo sit sub tempore gestum,\nunus erit quoniam uariis operator in annis,\nqui diuersa facit sanctorum in laude suorum\nomnibus in terris rerum miracula Christus.\nagricolae quidam de nostris longius oris\nApula trans urbem Beneuentum rura colentes\nde grege setigero multis a fetibus unum\nlactea adhuc tenero pulsantem sumina rostro\nexcerpsere sibi et curatum tempore multo\npauerunt in nota suem, et coepere paratum\nducere sacratam sancti Felicis ad aulam,\ncorpore de magno ut multos mactatus egenos\npasceret et saturo gauderet paupere martyr.\nsed grauis aruina porcus superante pedum uim\nnon potuit se ferre diu primoque uiarum\nlimine succubuit sibimet neque deinde moueri\nuoce manu stimulis potuit. liquere iacentem\nhospitibusque suis commendauere relictum\nmaerentes domini. mens anxia nutat in anceps;\nnam uoti reuocare uiam pia pectora nolunt;\nrursum Felicis ueneratum limina longe,\nire pudet uacuos deuoti muneris. ergo\nambiguis talis sententia mentibus haesit,\nut totidem lectos eadem de gente minores\n\\'ad sua uota legant, quot erat prouectus in annos\nille, sua pressus qui mole manebat iners sus,\nquod deuota fides obstricti debita uoti\nmaturare parans tali ratione putauit,\npluribus ut modicis unum pensaret opimum.\nergo sacrum huc uenere locum uotisque patratis\nhospitium rediere suum non comminus istinc.\nnam tum forte domos, quae circa martyris aulam,\ninplerat solitis denseta frequentia turbis.\npropterea procul hinc secreto in rure remotam\ncontenti subiere casam, qua mane parabant\nad reditum proferre pedem, cum prima ruberet\nparturiens aurora diem. tuguri fore aperta\nhospes homo egreditur tecto notumque suem uir\nconspicit ante fores mirando adstare paratu.\ntamquam se missum domino loqueretur adesse\natque salutanti similis uestigia lambit\ngaudentis domini et gestu subgrunnit alumno\nblandus et olfaciens motando dat oscula rostro\nseque quasi uotum debere agnoscat erile,\ningerit et tardos inuitat gutture cultros.\nquo duce, quaeso, uias ignotis finibus egit\nquosue pedes, tam longe ut posset currere, sumpsit,\nqui breuibus spatiis in primo fine uiarum\ndefecit fluidae depressus mole saginae?\ncerte nulla manus tantum pecus aggere longo\nnec sinus aduexit nec mens sua tam spatiosam\nignota regione uiam penetrare subegit,\nquando homines etiam et mentis ratione uigentes\nperque ignota regi faciles interprete lingua,\nsi tamen hi careant duce, quo uia luceat illis,\ncaecus in externis regionibus inplicat error.\nquisnam igitur direxit iter suis? unde uoluntas,\nqua dominos sequeretur, ei uel sensus, ut esset\nconscius ad uotum se longa aetate paratum?\nunde haec cura fuit pecori, quae rara fideles\nexcitat, ut, tamquam proprio culpabilis actu\npigra remansisset, sancto sus icta timore\ncontractam remanendo sibi ueniendo piare\ncuraret culpam et uitium pensaret inertis\ndesidiae, quamuis sero comitata profectos\nobsequio dominos? patet admirabile monstrum\ncaelesti dicione datum tanto suis auso,\nsolus ut iret iter longum, tantoque fuisse\ningenio porcum, ignotis ut tramite recto\ndirigeret spatiis. quid et hoc quam grande, quod illum\nTransbeneuentanis huc finibus aduenientem,\npublica seu medii se strata per aggeris audax\nmiserit, occursus nusquam cepere frequentes,\nsiue per occultos egit uestigia saltus,\nnulla manus ferro, fera uel fuit obuia morsu.\nquae solum duxit manus aut protexit euntem?\nnempe oculos aliqua celatus nube fefellit\naere uel raptus uento mage quam pede uenit\net subita hospitium domini delapsus ab aura\nconstitit ignoto pro limine quadrupes hospes.\ndicam aliud prope uicini mirabile signi.\nnam genere abiunctam, pecus armentale, iuuencam\nquidam homines aeque longinqua huc sede profecti\nsecretam primo lactantis ab ubere matris\nnutrierant nostris uotiuo munere pactam\npauperibus, magna quos istic plebe coactos\nlarga ope multorum Felicis gratia pascit.\\'\nergo ubi iam membris uitula exultabat adultis,\nfacta per excretum iam corpus idonea uoto,\npromouere domo; sed, qui mos esse uidetur\npersoluenda piis longe sua uota ferentum\nmartyribus plaustro subiungere, quo ueherentur,\nadgressi hanc uoluere iugo subiungere, quamuis\ninsuetam, tamen ut mitem iam mente subacta\nusibus humanis, quibus illam e congrege coetu\nsustulerant domini paruam et tectisque cibisque\nmiscuerant; hinc ut domita feritate putantes\nsub iuga se facilem docili ceruice daturam,\nsollicitant palpante manu et conantur in artum\nducere; at illa sibi solitos adludere tactus\ncredula consentit primum sequiturque uocantes.\nuerum ubi iam propiata iugo conspexit habenas\nceruicique suae persensit lora parari,\nindignata dolis et permutata repente\nfit fera, nec ceruice iugum nec uincula collo\nsuscipit et uictis manibus lorisque recussis\nprosilit a coetu retinentum et deuia longe\nrara petit, fugiens dominos adsuetaque tecta.\nnec procul ex oculis hominum de more ferino\nse rapit et caecis fugitiuam saltibus abdit;\nnam fugiens dominos abeuntes eminus adstans\\'\nsic fugit, ut non se patiatur rure relinqui.\ndenique ubi iunctum gemino boue tendere plaustrum\nconspicit, humanum sapit et quasi conscia uoto\ndeberi sese, comes incipit esse profectis.\nnec longe comes est, tardis comes orbibus ire\nspernit, et excursu uelut insultante gementes\npraeteruecta rotas lenti moliminis agmen\nrespicit anteuolans nec iam timet ad iuga cogi,\ninuisoque prius fit amica et praeuia plaustro,\ndonec sacratam uentum Felicis ad aulam.\nillic sponte gradum sistit seseque uocanti\nadplicat et tamquam uoti rea gaudet in ipso\nstare loco, propriam cui debet uictima caedem.\nilla rebellis et humanis non subdita uinclis\nducitur ad placidam nullo luctamine mortem;\nintemerata iugis submittens colla securi,\npauperibus factura cibos de corpore caeso,\nlaeta suum fundit dominorum in nota cruorem.\nquorsum istaec? numquid pecudum est, ut apostolus inquit,\ncura deo? sed qui propter nos omnia fecit,\nomnia pro nobis operatur in omnibus auctor\natque per ignaras pecudes operantia nobis\nsigna facit, brutas per clara insignia mentes\nsollicitans firmare fidem et confidere uero,\nut dominum dociles linguis in uerba solutis\nnon taceant homines, quem signis muta loquuntur.\nCandida pax grata nobis uice temporis annum\npost hiemes actas tranquillo lumine ducit\nsignatamque diem sancti Felicis honore\nsecuris aperit populis. gaudere serenis\nmentibus abstersa diri caligine belli\nsuadet ouans Felix, quia pacis et ipse patronus\ncum patribus Paulo atque Petro et cum fratribus almis\nmartyribus regem regum exorauit amico\nnumine Romani producere tempora regni\ninstantesque Getas ipsis iam faucibus urbis\npellere et exitium seu uincula uertere in ipsos,\nqui minitabantur Romanis ultima regnis.\nnunc igitur pulsa formidine ut imbribus actis\nrespicere expulsas nubes, praesentia rerum\npraeteritis conferre iuuat. quam taetra per istos,\nqui fluxere dies, elapso nox erat anno,\ncum furor accensus diuinae motibus irae\ninmisso Latiis arderet in urbibus hoste!\nnunc itidem placidi spectate potentia Christi\nmunera; mactatis pariter cum rege profano\nhostibus Augusti pueri uictoria pacem\nreddidit, atque annis tener idem fortis in armis\npraeualuit uirtute dei et mortalia fregit\nrobora sacrilegum Christo superante tyrannum.\nsed quid ego hinc modo plura loquar, quod non speciale\nesse mei Felicis opus res publica monstrat?\npluribus haec etenim causa est curata patronis,\nut Romana salus et publica uita maneret.\nhic Petrus, hic Paulus proceres, hic martyres omnes,\nquos simul innumeros magnae tenet ambitus urbis\nquosque per innumeras diffuso limite gentes\nintra Romuleos ueneratur eclesia fines,\nsollicitas simul inpenso duxere precatu\nexcubias. Felix meus his uelut unus eorum,\nin precibus pars magna fuit; sed summa petiti\nmuneris ad cunctos, nulli priuate refertur.\nergo pedem referam; sat enim mihi pauca locuto,\nunde nihil proprium meritis Felicis adesset;\nnec reticere tamen potui, quia portio laudis\nhinc quoque Felici suberat, quod summa potestas\nrexque potens regum Christus deus omnibus una\nadnuerat sanctis, quibus in grege supplice mixtum\nFelicem parili audiuit pietate benignus.\nparcam igitur propriis adiungere publica donis\nmunera priuatosque canam Felicis honores,\nquaeque suis proprie gerit hic in sedibus, edam.\nunde igitur faciam texendi carminis orsum?\nquae bona Felicis referam? quae multa per omnes\npassim agit, expediam magis, anne domestica dicam\nmunera, quorum ego sum specialis debitor illi?\nhaec potius repetam, mihi quae conlata meisque\nsat memini; et quia praeteritis magis illa libellis\ndicta mihi, quae partim aliis permixtaque nobis\npraestitit, ex his nunc opibus, quas largiter in nos\ncontulit, hunc animo texam gratante libellum,\net contra solitum uario modulamine morem,\nsicut et ipse mihi uarias parit omnibus annis\nmaterias, mutabo modos serieque sub una,\nnon una sub lege dati pede carminis ibo.\nnam quasi fecundo sancti Felicis in agro\nemersere noui flores, duo germina Christi,\nTurcius ore pio, florente Suerius aeuo,\net pariter sanctae matres similesque puellae,\nAlfia qualis erat soror illa Philemonis olim\nnobilis, in titulo quam signat epistola Pauli,\net simul Eunomia aeternis iam pacta uirago\nin caelo thalamis, quam matris ab ubere raptam\nfestino placitam sibi Christus amore dicauit\nunguentoque sui perfudit nominis, unde\ntincta comas animae et mentis caput uncta pudicum\nspirat eo sacros sponsi caelestis odores;\nhaec Melani soror est simul et quasi filia, cuius\nhaeret ouans lateri germanum nacta magistrum.\nquae simul astrictae diuinis dotibus ambae\nuirtutum uarias ut uiua monilia gemmas\nmentibus excultis specioso pectore gestant.\nhas procerum numerosa cohors et concolor uno\nuellere uirgineae sequitur sacra turba cateruae.\nEunomiam hinc Melani doctam sub principe uoce\nformantem modulis psalmorum uasa modestis\nauscultat gaudens dilecto Christus in agno,\nquod modulante deo benedictas paruula princeps,\nsanctorum comites, casto regat ore choreas.\nhaec igitur mihimet meditanti congrua suasit\\'\ngratia multimodis inluso carmine metris\ndistinctum uariis imitari floribus hortum,\nsicut Felicis gremium florere repletum\nlumine diuerso quasi rus admiror opimum\nhospitibus multis in eum Christo duce missis\nFelicique patri denso simul agmine natis\npignoribus, subito ut totis habitacula cellis\nper fines creuisse suos et sobria castos\ntecta sonare modos tandem sibi uocibus aptis\ngaudeat hospitiisque suis et corpore et ore\nipse sinu pleno dignos miretur alumnos\net uirtute pares animas in dispare sexu;\nsicut oliuarum fecundo in colle nouellas\nlaetatur senior diuino a semine Christi\nplantator cernens inter sua rura colonos.\nfloreat ergo nouo mihi carminis area prato\nlaudibus et domini, qui conditor oris et artis\nomnimodae est, uario famulans pede musica currat.\niamque intertextis elegus succedat iambis,\nsit caput herous fundamentumque libello.\ncastis agendus gaudiis et hostiis\ndies refulsit laude Felicis sacer.\nquod laude\\' dixi, morte\\' dictum discite,\nquia mors piorum iure laus uocabitur,\npretiosa domino quae deo rependitur.\nunde et propheta dicit in uerbo dei\nuitae probatae in exitu laudem dari,\net ante mortem praedicandum neminem\nSalomonis ore sermo diuinus docet,\nlaudanda quamuis quidam in hac uita gerant\nnec possit alibi quam sub isto saeculo\nlaus praeparari, quae canenda in exitu est.\nsed credo, quoniam tota res uitae istius\nfluitans et anceps lubrico pendet statu,\nbreuique nostram uertit aetatem rota\nsurgens cadensque per salebrosas uias,\nquibus huius aeui cursus explicandus est:\niccirco nos magistra prouidentia\nmonet ante finem nec sibi nec alteri\ndebere quemquam plaudere et confidere;\nquamuis honesta rectus incedat uia,\ntamen timere semper offensam pedis,\ndonec peractis usque metam cursibus\npalmam petitae conprehendat gloriae.\nquare beatos martyras, quos extulit\nperfecta uirtus in coronam caelitem,\niustis honoris debiti praeconiis\ncelebramus omnes nos eorum posteri\nconfessione Christiani nominis,\nquibus profuso sanguine ob sanctam fidem\nproseminarunt frugis aeternae bonum,\nut, si ambulemus martyrum uestigiis,\nparibus parentum perfruamur praemiis.\nhinc ergo sanctis siue confessoribus\nseu consecratis passione testibus\ndies sacratos, in quibus functi diem\nmortalis aeui morte uitali suum\nde labe mundi transierunt ad deum,-\npopuli fideles gaudiis sollemnibus\nhonore Christi gratulantes excolunt,\nut iste sancti pace Felicis dies,\nquo clausit olim corporis uitam senex,\nconfessionis ante functus proelia,\nsed incruento consecratus exitu,\npost bella uictor pacis adsumptus die\nuocante Christo liquit exultans humum\net in supernas transitum fecit domos,\nnon defraudatus a corona martyris,\nquia passionis mente uotum gesserat.\nnam saepe agonem miles intrauit potens\nuictoque semper hoste confessor redit;\nsed praeparata mente contentus deus\nseruauit illum, non coronam martyris\nnegans, sed addens et coronam antistitis,\nut incruento palmam adeptus proelio\net proeliati possideret praemium\nconfessionis purpurante laurea,\nuittaque pacis in sacerdotis stola\nredimitus idem bis coronatus foret\nconfessor atque presbyter Felix dei.\nhic ergo, uotis quem recolimus annuis,\nnon est agonis, sed sepulturae dies,\nquo separata ab inuicem substantia\nanimae uolauit ad deum, in terram caro\nreuersa tumulo conquieuit abdita.\net merito sanctis iste natalis dies\nnotatur, in quo lege functi carnea\nmortalitatis exuuntur uinculis\net in superna regna nascuntur deo\nsecumque laetam spem resurgendi ferunt.\nego semper istum sic honoraui diem,\nmagis hunc putarem ut esse natalem mihi,\nquam quo fuissem natus in cassum die.\nlugendus etenim est ille dignius mihi\ndies, in istud quo creatus saeculum\npeccator utero peccatricis excidi\nconceptus atris ex iniquitatibus,\nut iam nocentem pareret me mater mea.\nmaledictus ergo sit dies, quo sum miser\nad iniquitates ex iniquis editus.\nbenedictus iste sit natalis et mihi,\nquo mihi patronus natus in caelestibus\nFelix ad illam exortus est potentiam,\nqua me ualeret faece purgatum mea\nlaxare uinclis et redemptum absoluere\nde luctuosa morte natalis mei.\neadem recurrit semper haec cunctis dies\nacto per orbem circulis anno suis;\nuerum quotannis innouante gratia\ndiuersitatem munerum, quae dat suo\nChristus sodali, donet ut Felix mihi,\nmutatur et non ipsa quae cunctis uenit,\nuarias meorum carminum causas ferens.\nuideamus ergo, quid mihi hoc anno nouum\nattulerit, unde uocibus uernem nouis.\nnon ibo longe, nec procul sumam mihi\npraeterita tempore aut locis absentia.\nadsunt, tenentur ipsa dona comminus;\nuidetis omnes munera hoc anno data\nnobis in uno iuncta Felicis sinu,\nmancipia Christi, nobiles terrae prius,\nnunc uero caelo destinatos incolas,\nquos Christus ipse, qui crearat diuites,\nhoc pauperauit saeculo, in regnum ut suum\nterreni honoris arce deiectos uehat:\nApronianum Turciae gentis decus,\naetate puerum, sensibus carnis senem,\nueteri togarum nobilem prosapia\nsed clariorem Christiano nomine,\nqui mixta ueteris et noui ortus gloria\nuetus est senator curiae, Christo nouus.\nhuic propinquat socius aequali iugo\naeuo minore Pinianus, par fide,\net ipse prisco sanguine inlustris puer,\nin principe urbe consulis primi genus.\nValerius ille consulari stemmate\nprimus Latinis nomen in fastis tenens,\nquem Roma pulsis regibus Bruto addidit,\nValeri modo huius Christiani consulis\nlonge retrorsum generis auctor ultimus.\no uena felix! ille gentili licet\nerrore functus hoc suae stirpis bonum\nnon capiat atro mersus inferni lacu,\nsed nos fideli contuentes lumine-\nretroacta uel praesentia humani status\nmiramur opera conditoris ardui\net praeparatos a uetustis saeculis\nsuccessionum mysticarum lineis\npios stupemus inpiorum filios;\ntamen in tenebris inpiarum mentium.\nlucis uidemus emicasse semina\nin tempore ipso noctis antiquae sitis,\nquibus probata quamlibet gentilibus\nmens et uoluntas lege naturae fuit.\nhinc in quibusdam nunc eorum posteris\nueterum subinde uena respondet patrum;\nut ille quondam Piniani nunc mei\nauctor supremus in libertatem suis\npost regna dura uindicandis ciuibus\nlectus nepotis huius ortum praetulit,\nqui mente auita persequens superbiam\npotiore causa seruitutem depulit\na semet ipso, corporis uictor sui,\npulsoque regno diaboli e membris suis\niam spiritali pace peccati iugum\nfidelis animae casta libertas terit,\net in hoc parentis aliquid illius refert\npuer iste Christi consulatum militans,\nquod liberandis cousulens munus pium\nredemptionis opere dispensat deo,\nprisci parentis aemulator hactenus,\nquod seruitute liberat domesticos,\nut ille ciues. sed quod ille gesserat\nin urbe et una et paruula primis adhuc\nRomae sub annis, hic modo in multis agit\ndiuerso in orbe constitutis urbibus,\npassim benignus et suis et exteris.\nnam et liberorum plurimis ceruicibus\nseruile sanctis opibus expellit iugum,\nquos aere uinctos in tenebris carceris\nabsoluit auro de catena fenoris.\nhos ergo Felix in suo sinu abditos\nmandante Christo condidit tectis suis\nmecumque sumpsit sempiternos hospites.\nhis nunc utrimque laetus adiutoribus\n270 trium sub una uoce uotum dedico,\nuno loquente spiritu affectu trium.\nmagnificate deum mecum et sapienter honestis,\nunanimes pueri, psallite carminibus.\nut decachorda sonant pulsis psalteria neruis\net paribus coeunt dissona fila modis,\nsic pia conpagis nostrae testudo resultet,\ntamquam uno triplex lingua sonet labio.\ntres etenim numero sumus, idem mentibus unum,\net plures coeunt in tribus his animae,\nquarum caelestis liber indita nomina seruat:\nprima chori Albina est cum pare Therasia;\niungitur hoc germana iugo, ut sit tertia princeps\nagminis hymnisonis mater Auita choris.\nmatribus his duo sunt tribus uno pignora sexu,\nflos geminus, Melani germen et Eunomia.\nhaec eadem et nobis maribus sunt pignora; nam quos\ndiscernit sexus, consociat pietas.\ncum patre Paulino pater aeque Turcius iste est,\nsed me aetas, suboles hunc facit esse patrem.\ndiuerso ex uena sociamur nomen in unum,\net non ambo senes, sed tamen ambo patres.\nergo cohors haec tota simul, tria nomina matres,\nquattuor in natis, in patribus duo sunt.\nnam puer hinc Melani coniunx in corpore Christi,.\ncui deus a pinu nomen habere dedit,\nnatus ut aeternae uitae puer arbore ab illa\nsusciperet nomen, quae sine fine uiret.\npinus enim semper florente cacumine perstans,\nsemper amans celsis alta comare iugis,\nnon mutat speciem cum tempore (namque sub aestu\net niue par sibimet stat uiridante coma)\nfertilis et fructu ualidae nucis intus ad escam\nlac tenerum crispo tegmine mater habet,\npinguis odoratum desudat taeda liquorem,\nut nec in ipso arbor robore sit sterilis.\n. haec igitur typus est aeterni corporis arbor,\npulchra ferax uiuax ardua odora uirens.\nistius instar erit domino puer iste beatus\narboris, ut maneat gratia perpes ei.\niamque deo plantatus agit sanctoque profectu\nfructiferum adtollit pinus ut alta caput.\neminet hic proprio mihi filius in grege primus;\nast aliud mihi par lumen in Asterio est,\nquem simul unanimes uera pietate parentes\ninfantem Christo constituere sacrum,\nut tamquam Samuel primis signatus ab annis\ncresceret in sanctis uotus alente deo.\nprima parens Christi sub nomine murmura soluit,\net domini nomen prima loquella fuit,\niamque parente deo regnis caelestibus ortus\nsidereo pariter nomine et ore micat.\nhunc puerum et fratrem fecit pia gratia patri;\nnam pariter sancto flumine sunt geniti.\nquos natura gradu diuiserat, hos deus almo\nmunere germanos in sua regna uehet.\nergo nouem cuncti socia cum prole parentes\npectore concordi simus ut una chelys;\nomnes ex nobis cytharam faciamus in unum\ncarmen diuersis conpositam fidibus.\nAemilius ueniat decimus. tunc denique pleno\nconcinet in nobis mystica lex numero.\nhoc etenim numero capitum in testudine pacis\nuiua salutiferum chorda loquetur opus.\nhuic cytharae plectrum Felix erit. hoc decachordam\nChristus ouans cytharam pectine percutiet.\nquae cythara in nobis Christo modulante sonabit\nplena perfectis sensibus armonia,\nsi pax nostra deo totis sit consona fibris,\nsimus ut uniti corpore mente fide.\ntalis enim cytharam sanctis homo legibus inplet,\nomnibus ad uitam conpositus numeris,\ncuius uita sacrae concordat ad omnia legi;\nomnis enim inrupto stamine chorda canet.\nnunc ad te, uenerande parens, aeterne patrone,\nsusceptor meus et Christo carissime Felix,\ngratificas uerso referam sermone loquellas.\nmulta mihi uariis tribuisti munera donis;\nomnia, praesentis uitae rem spemque futurae\nquae pariunt, tibi me memini debere, cui me\nmancipium primis donauit Christus ab annis.\nsi mihi flumineis facundia curreret undis\noraque mille forent centenis persona linguis,\nforte nec his opibus conlato fonte refertus\nomnia Felicis percurrere munera possem,\nquanta suo dominus donauit Christus amico\net mihi confessor famulo transfudit alumno.\nquae quibus anteferam? donis diuersa, sed aequis\ngrandia ponderibus concurrunt multa, nec ex his\nquid potius memorare legam, discernere possim;\niudicii facilis discrimen copia turbat.\nsi prima repetens ab origine cuncta reuoluam,\nquae pietate pari, uario mihi praestitit aeuo,\nante queam capitis proprii numerare capillos\nquam tua circa me, Felix bone, dona referre.\ntu mihi caelestum, si possem adtingere, rerum\nprima salutiferis iecisti semina causis.\nnam puer occiduis Gallorum aduectus ab oris, .\nut primum tetigi trepido tua limina gressu,\nadmiranda uidens operum documenta sacrorum\npro foribus feruere tuis, ubi corpore humato\nclauderis et meritis late diffunderis altis,\ntoto corde fidem diuini nominis hausi\ninque tuo gaudens adamaui lumine Christum.\nte duce fascigerum gessi primaeuus honorem\nteque meam moderante manum, seruante salutem,\npurus ab humani sanguis discrimine mansi.\ntunc etiam primae (puerus) libamina barbae\nante tuum solium quasi te carpente totondi;\niam tunc praemisso per honorem pignore sedis\nCampanis metanda locis habitacula fixi,\nte fundante tui uentura cubilia serui,\ncum tacita inspirans curam mihi mente iuberes\nmuniri sternique uiam ad tua tecta ferentem\nadtiguumque tuis longo consurgere tractu\nculminibus tegimen, sub quo prior usus egentum\nincoluit. post haec geminato tegmine creuit\nstructa domus, nostris quae nunc manet hospita cellis;\nsubdite pauperibus famulatur porticus aegris,\nquae nos inpositis super addita tecta colentes\nsustinet hospitiis inopumque salubria praestat\nuulneribus nostris consortia sede sub una,\ncommoda praestemus nobis ut amica uicissim,\nfundamenta illi confirment nostra precantes,\nnos fraterna inopum foueamus corpora tecto.\nergo ubi bis terno dicionis fasce leuatus\ndeposui nulla maculatam caede securim,.\nte reuocante soli quondam genitalis ad oram\nsollicitae matri sum redditus. inde propinquos\ntrans iuga Pyrenes adii peregrinus Hiberos.\nillic me thalamis humana lege iugari\npassus es, ut uitam commercarere duorum\nperque iugum carnis duplicata salus animarum\ndilatam unius posset pensare salutem.\nex illo quamuis alio mihi tramite uita\ncurreret atque alio colerem procul absitus orbe,\nqua maris Oceani circumsona tunditur aestu\nGallia: mente tamen numquam diuulsus ab ista\nsede fui semperque sinu Felicis inhaesi\ninque uicem sensi Felicem adsistere nostris\nrebus in omne bonum per cuncta domique forisque\nconficienda. mihi res et defensio rerum\nunus erat Felix placato numine Christi,\nsemper et auertens aduersa et prospera praestans.\ntu Felix semper felix mihi, ne miser essem,\nperpetua pater et custos pietate fuisti.\ncumque laborarem germani sanguine caesi\net consanguineum pareret fraterna periclum\ncausa mihi censumque meum iam sector adisset,\ntu mea colla, pater, gladio, patrimonia fisco\neximis et Christo domino mea meque reseruas.\nnam quo consilio rebus capitique meo tunc\nChristus opem tulerit, Felicis cura potenter\nadfuerit, docuit rerum post exitus ingens,\nquo mutata meae sors et sententia uitae\nabiurante fide mundum patriamque domumque.\nprodita diuersis egit commercia terris\nportandamque crucem distractis omnibus emit.\nres igitur terrae regni caelestis emit spem; -\nspes etenim fidei carnis re fortior. haec spes\nperpetuam, quae nixa deo est, rem parturit; at res\ncarnea caelestem perimit spem, quae tamen et rem,\nsi superet uincente fide, non protinus aufert,\nsed bene mutatam diuino iure reformat,\nde fragili aeternam referens terrisque remotam\nin caelis statuens, ubi fidus credita custos\nChristus habet; neque tantum isto quo sumpserit istinc\ndepositum numero seruat, sed multiplicato\nhis qui crediderint commissa talenta rependet\nfenore seque ipsum credentibus efficiet rem.\net quae res hac re poterit pretiosior esse?\nsi totus mundus mihi res priuata fuisset,\nnum potior domino foret haec possessio Christo?.\net quis me tantae uel spe modo possessorem\npraestitit esse rei? quis me rem conpulit istam\nspernere pro Christo, ut Christum mihi uerteret in rem?\nquis nisi tu, semper mea magna potentia, Felix\npeccatis inimice meis et amice saluti?\ntu mihi mutasti patriam meliore paratu,\nte mihi pro patria reddens. tu carnea nobis\nuincula rupisti. tu nos de labe caduci\nsanguinis exemptos terrae genitalis ab ora\nad genus emigrare tuum et caelestia magnis\nfecisti spirare animis. tu stemmata nostra\nmutans de proauis mortalibus inter amicos\ncaelestis domini et libro signata perenni\nnomina translato mortalis originis ortu\ndeleri facies morti, transcripta saluti.\nquid simile his habui, cum dicerer esse senator,\nqualia nunc istic habeo, cum dicor egenus?\necce mihi per tot benedicti martyris aulas\net spatiis amplas et culminibus sublimes\net recauis alte laquearibus ambitiosas\ninriguas et aquis et porticibus redimitas,\nundique ubique simul, quodcumque per ista beati\nnomine Felicis colitur celebratur habetur,\nomnibus in spatiis domus est mea. nec locus ullus\naedibus illius coniunctus et insitus extat,\nqui mihi non quasi res pateat mea. sed quid in isto\nmunere me iactem, si rem Felicis amati\nuisibili lapidum tecto uernaculus hospes\npossideam? quanto plus est mihi, quod mihi Felix\nipse dei dono domus est, in quo mea uiuam\nuita domum nullis lapsuram possidet annis?\nnam quod Felicis domus et mea sit domus, ipso\npermittente sui licitas mihi iuris habenas,\nhis etiam probat officiis audacia nostra,\nhospita quod socios in tecta recepimus et nunc\nomnes iure pari Felicis iura tenemus\nFelicisque patris gremio coniuncta fouemur\npignora, quae nostis, quos cernitis et modo in ipsis\nFelicis tectis mecum metata tuentes\nhospitia, oblitos ueterum praecelsa domorum\nculmina et angustis uicino martyre cellis\ntutius in paruo spreta ambitione manentes.\nChristus enim iuxta. est modicis, auertitur altis\npauperis et tuguri magis arta tegilla frequentat\nquam praecelsa superbarum fastigia rerum.\nergo ut conponam quae nunc colo tecta relictis\nculminibus, quae nunc habeo aut habuisse recordor,\nsi placet, arbitriis sibimet conponite iustis.\nquae tam pulchra domus, quis ager fertilis umquam\nin re mortali fuerit mihi, quam modo in ista .\npauperie tribuit Christus, per quem mihi abundat\ndiues inexhausto reditu possessio Felix?\nut uero ex ueteri relegam mea praedia censu,\nquicquid erat magnum quondam mihi qualibet in re,\nterra erat et uacuae species uentosa figurae;\nsiue aurum gemmaeue forent, erat illa supellex\nuile bonis pretium, pretiosum uirus auaris.\nat modo cassus opum, nec opum sed uerius expers\ndamnatorum onerum, secura liber habendi\npaupertate fruor, nec habent inimica segmentum\nuincula quo teneant nudum. facili leuis exit\ncorpore quem nullis suffocat amoribus illex\nper uarias species mundi fallentis imago.\no ueneranda mihi et toto pretiosior orbe\npauperies Christi! thesauro caelite ditas\nquos spolias opibus, terrae quasi rudere purgas,\ndestruis in nobis terrena, aeterna uicissim\nconstruis, in pretium uitae dispendia terrae\nuertis iure nouo, uersa uice detrimenti\natque lucri, ut nobis seruata pecunia damnum,\nnon seruata lucrum faciat; sed more sinistro\nfusa eadem damno est. nec enim nisi nomine Christi\npraeceptoque dei cuiquam sua fundere prodest;\nnam uere pereunt uitiis inpensa profanis.\nluxus et ambitio in magno discrimine morbi\ncrimen auaritiae pensant, quia par in utroque\ncausa subest mortis, quam sic maculosa libido\nperficit ut rerum mundi malesuada cupido.\nhis me diuitiis inopem cupis, optime Felix,\nut facias uitae locupletem et paupere cultu\nexortem reddas mortis sine fine luendae\ndiuitibus mundi, quibus auri letifer usus\nparturit aeternos sociis cum uermibus ignes.\nnon solis tibi nos iunctos uis degere tectis,.\nquos et in aeternae tibimet consortia uitae\nenutrire paras et ad illam ducere formam,\nquam tu sub domini perfectus imagine Christi\ngessisti in terris, homo quondam ex diuite pauper.\nnam cui paupertas tua, quam pro nomine sancto\nproscriptis opibus gaudens confessor adisti,\nignorata iacet, et qua praeditus usque senectam\nconducto, Felix, coluisti semper in horto?\npropterea similes tibi niteris efficere omnes\npaupertate pia, quos suscipis hospite tecto;\ndissimilis nec enim tibi posset forma coire.\nquantum etenim discors agno lupus et tenebris lux,\ntantum dispescunt uia diuitis et uia Christi\nnam uia lata patet, quae prono lubrica cliuo\nuergit in infernum, quae dites urget auaros,\nmolibus inpulsos propriis in tartara ferri.\nat uia, quae Christi est, quae confessoribus almis\nmartyribusque patet, paucis iter ardua pandit.\nnon capit ergo uia haec farsos, excludit onustos.\npropterea famulum sectatoremque beati\nmartyris adstringi decet exutumque molestis\nconpedibus tenuem de paupertate salubri\natque lenem fieri, ut portam penetrare per artam\npossit et excelsum domini conscendere montem.\nsed quid ego inpradens discernere pondera rerum\npro magnis haec pono tuis, pater optime, donis?\nquamlibet haec quoque sint mihi grandia, parua tamen sunt,\nsi potiora loquar. quota portio namque tuorum est\nerga nos operum reputatio muneris huius,\nquod terram hospitio dederis habitandaque tecta\ncondere praestiteris, cum tu, pater, et tua nobis\nuiscera praebueris? nam quid nisi uiscera nobis\nintima prompsisti, quibus interiora sepulchri,\nsancte, tui excitis ab operto puluere causis\npandere dignatus, speciali nos tibi amore\ninsertos tanto uoluisti prodere signo,\nut tacitam et fixam per tot retro saecula sedem\ncorporis, alme, tui subito existente fauilla\npulueris in nostro reserari tempore uelles?\nergo illas Felicis opes in laudibus eius\ntranscursu properante legam quasi dona minora,\nmulta suo nobis quae iam gremio susceptis\nsedulus adtribuit, neque parcet prodigus in nos\niugiter afluere innumeris ope diuite donis.\nnon ea suppeditans tantum, quibus indiget usus\ncorporis, illa etiam, quibus et nunc gratia laudis\nquaeritur et post (nos) retinetur nomen honoris,\naddidit, ut tantis numquam retro conditus aeuis\nnostro opere extructas adcrescere uel renouari\nporticibus domibusque suas permitteret aulas.\nille etiam proprii nobis secreta sepulchri\nsancta reuelauit. paucis uenerabile munus\neloquar, ut magnae pietatis luceat instar,\nqua nos indignos tanto dignatus amore est,\nut prope ad arcanum permittens nostra uerendum\nlumina ceu propriis sua proderet ossa medullis.\nergo suam toto nobis loquar ordine causam,\nqua tribuit uicina suis nos cernere membris\natque ipsam positi contingere corporis arcam.\nnota loci facies cunctis manet, ut super ipsum\nmartyris abstrusi solium claudente sepulchri\ncancello latus in medio sit pagina quaedam\nmarmoris, adfixo argenti uestita metallo.\nista superficies tabulae gemino patet ore\npraebens infuso subiecta foramina nardi.\nquae cineris sancti ueniens a sede reposta\nsanctificat medicans arcana spiritus aura,\nhaec subito infusos solito sibi more liquores\nuascula de tumulo terra subeunte biberunt,\nquique loco dederant nardum, exhaurire parantes,\nut sibi iam ferrent, mira nouitate repletis\npro nardo uasclis cumulum erumpentis harenae\ninueniunt pauidique manus cum puluere multo\nfaucibus a tumuli retrahunt. noua res mouet omnes\net studium accendit subiti disquirere causam\nprodigii. placet ergo diem condicere certam\nscrutari et penitam submoto marmore sedem.\nhoc etenim, fateor, nimis anxia cura timebat,\necquid forte pio de corpore puluis haberet,\nquem manus e tumulo per aperta foramina promptum\nhauserat et uaria concretum sorde ferebat\ncum ossiculis simul et testis cum rudere mixtis.\ninde metus hominum per mutua uerba putabant,\nne fortasse sacram sancta de carne fauillam\nbestiola occultis aliqua interclusa cauernis\naltius expueret, sicut deserta per agros\nmonstra solent terram rostris fodere intus acutis\net foueas circum cumulos effundere nigros,\nsic et ab interno sancti Felicis operto.\nquo magis hoc mirum foret, interualla dierum\nfecit congestae miranda eruptio terrae.\nergo die placita multis opus utile rebus\narripitur. cunctos transmittit episcopus ad nos\npresbyteros. his fabra manus spectantibus instat\niussa sacerdotum facere; et primus labor illis\ncancellos remouere loco curaque sequenti\nhaerentes tabulas resolutis tollere clauis.\nuerum ubi depressam sub tegmine marmoris arcam\nuidimus inrupta solii conpage manentem,\ntunc secura fides dubio de corde periclum\nerroris pepulit, cum tactu oculoque probaret,\nincolumi solio nusquam rimante sepulchro,\nundique uallatum ualido munimine corpus\nmartyris emeriti nullis patuisse piaclis\net dignum retinere suae pia carnis honorem\nossa, quibus sanctos numquam desistit adesse\nspiritus, unde piis stat gratia uiua sepulchris,\nquae probat in Christo functos sine morte sepultos\nad tempus placido sopiri corpora somno.\nergo reformato Felicis honore sepulchri\nomnia sollicite munita relinquimus, ut iam\nusque diem domini, quo debita principe Christo\nexcitis pariter radiabit gloria sanctis,\ninconcussa suo requiescant ossa cubili,\nquaeque animam sanctam manet in regione superna\npax, eadem in terra teneat uenerabile corpus.\nquid superest quod adhuc referam? quasi uero uel ipsa\nquae cecini digne ediderim uel cuncta profusi\nmunera retulerim pleno sermone patroni.\nmulta latent numero, memori tamen omnia nobis\npectore fixa sedent, et plurima iam memorata,\nplura etiam memoranda manent. sed maxima multis\nexcerpenda monet moderandi regula libri.\nomnibus extructis operum quae arte uidentur\ndiuersis exstare modis, excelsa per aulas\net per uestibula extentis circumdata late\nporticibus, solum simul omnia munus aquarum\ntecta uidebantur maestis orare colonis.\nipsum etiam, fateor, querula. iam uoce solebam\nFelicem incusare meum, quasi segniter istis\ninstaret notis, quod aquae consortia nobis\ntam longum socia pateretur ab urbe negari.\nuerum inconsulta properantes mente trahebat\nconsilio potiore moras in tempora nectens\ncongrua; sic etenim iusta ratione petebat\nordo operum, prior esset ut his perfectio coeptis,\nquae circa sanctas uenerandi martyris aulas\nsedula multiiugo molimine cura parabat,\ncumque manum summam factis diuina dedisset\ngratia, tunc pleno finitis ordine uotis\ncondita perductos riuaret in atria fontes.\ndenique ut inpleto stetit hic opus omne paratu,\nnon est tracta diu nostri sitis arida uoti,\nmoxque nolente deo populi prius aspera corda\nconsensum facilem procliui corde dederunt.\ndicam igitur modo munus aquae. da nunc mihi, Felix,\na domino exorans uerbo mihi currere uerbum\ntam facili eloquio quam largo flumine fontes\nin tua uestibula atque domos manare dedisti.\nomnia, quae nobis te suffragante benignus\ncontribuit dominus, tali decorauit et auxit\nmunere, quo fontes sitientibus intulit amis.\nilla pio rursus petra Christus ab ubere auxit,\nantiquae referens donum pietatis, ut omnem\ninsolito siccam prius inroraret harenam\net terram sine aqua subitis manare fluentis\nefficeret sanctasque sui Felicis in aulas\nhospitibus populis diuersa gente coactis\nper puteos simul atque lacus conchasque capaces\nlargiter infusis noua currere pocula riuis.\nquis mea te, fons summe, daret deserta rigare\npumiceumque mei cordis perrumpere saxum\ninque petra fundare domum et de te bibere undam,\nquae pareret uiuam mihi sicco in pectore uenam\naeternum salientis aquae? sed et haec mihi gutta\neloquii tenuis, quo te loquar, inde profecto\nducitur, unde etiam fluuiis exundat origo.\nnam quis uel modico te, summa potentia summi\nChriste patris, fari sine te queat? ipse tuus te\nspiritus inspirat dici, quo lumine lumen\net patris et nati par cernimus, ut duce sancto\nadspirante deum fateamur cum patre Christum.\nsed quia, dum uiui fontis gero nomen in ore,\ngutta meum stillauit in os de flumine uerbi,\nforte aliquem referent ex hinc mea labra saporem,\net nunc munus aquae non siccis faucibus arens\nlingua, sed uberius uelut umectata loquetur.\nomnibus instructis operum quae multa uidentur,\npostulat iste locus deuotae nomen Abellae\nindere uersiculis; nam digna uidetur honore\nnominis huius, ut in laudem Felicis et ipsa\nlaudetur, quia pro Felicis honore laborem\nsponte sibi sumpsit, quo desudare sub aestu\nrupibus abruptis requiem pretiumque putauit.\nparua quidem haec muris, sed sancto magna feretur\nurbs opere hoc. nostrae hinc sex milibus absita Nolae\naltiiugos montes inter iacet, ex quibus ortas\ncomminus haurit aquas et in unam suscipit aream,\nunde per insertos calices sibi prima fluentum\nuindicat et reliquo Nolanam profluit urbem\nflumine, multa rigans et in agris praedia passim.\nsed redeam ad grates operis pro munere habendas;\nnamque operas ad aquaeductum, quem longa uetustas\nruperat, ad sua uasa iterum formasque uocandum\npraebuit ubertim gratis operis. locus altis\ninsertus scopulis nullo neque calle uiarum\niumentis etiam penetrabilis esse negabat,\nunde etiam mercede manum reperire paratam\ndifficile inmensi faciebant ardua montis;\nquo maior mercedis honor locupletat Abellam,\nquod prompte famulata sacro Felicis honori\neffusa pietate manus inpendit inemptas.\ncernere erat trepidas tota de plebe cateruas\nordinis et populi simul una mente coactas\nmane nouo excitos ad opus concurrere laetos\ncertatimque alacres in summa cacumina ferri\net sub fasce graui cophini ceruice subacta\ncaementisque simul dumosa per ardua nectis\nsole sub ardenti crebros iterare recursus\net totam, quam longa dies aestate moratur,\ntendere ab aurora seras in uesperis horas,\nperuigilesque animis modica uix nocte refectis\ncorporibus rursum ante diem fabrilia ad arma\nsurgere nec sentire deo uegetente laborem.\ndenique sic operis processit gratia magni,\nut tamquam ludo paucis opus omne diebus\nsumeret explicitum perfecto munere finem,\nformaque longinquis a montibus agmine farso,\nqua fuerat longo prius interrupta ueterno,.\nundique fonticulis diuersa ex rupe receptis\ncollectam reuocaret aquam sitientibus olim\nurbibus, et pleno per milia multa uiarum\ntramite formarum et nostri Felicis inundans\ntecta, nouum calicem Sumo superante repleret.\net quod diuini documentum muneris egit,\nlargior aestiuis huc mensibus unda cucurrit,\nquam prius hibernis ex imbribus ire solebat.\nhic ego te modo iure ream, mea Nola, patrono\ncommuni statuam et blandae pietatis ab ira\nmente manens placida motum simulabo patronum,\nfiliolam increpitans ueteris sub uoce querelae.\nnam mihi, Nola, tui consortia iusta petenti\nfontis, quo turbata metu quasi dura negabas\nhospitium communis aquae? diuinaque iura\nrespicere oblita humanis mea uota putebas\nusibus et mihi te, Felicem oblita, daturam\ncredebas ac, si tribuisses, mox tibi siccam\nsubducto patriam potu fore maesta gemebas\nidque etiam moto clamabas saepe tumultu,\nnescia diuinis opibus promptos fore fontes,\nsicut et experta es. nam mox deus ipse creator\narguit ignauas Christo diffidere mentes,\ncum tibi post placitam pacem iam fluminis usum\nFelici consorte pie partita teneres,\nquo magis exuperante tuam bonitate querellam\nargueret. non, ut metuebas, ille sitire\ndiuisa te fecit aqua, sed ut auctor et altor\nrerum hominumque simul, qui condidit omnia uerbo,\nostendit tibi rem esse suam, quam tu eius amico\nut propriam, domino rerum diffisa, negabas;\nuidisti certe, nam te res ipsa fateri\nconpulit, aeterni sublimia iura parentis\nFelicis(que) potens meritum, cum larga sub aestu\nproflueret damnoque pio, quo martyris aulis\ntradideras partem, subitos creuisse meatus\nlaxatoque suis in faucibus ubere fontis\niussa fluenta tibi cum fenore reddita multo\nmoenibus influxisse tuis; et tempore in ipso,\nquo totiens (tuae) aquae possessor egere solebas,\nin multum referente deo quod sumpserat a te\nfluxit abunda tuis aqua potibus atque lauacris.\nquodnam igitur tanto pro munere munus, Abella\npauper opum, referam tibi? saltem carmine nostro\nobsequium nomenque tuum dum praedico signans,\nhoc pensabo tibi pretium mercedis honore,\nFelicis sancti scribaris ut addita semper\nlaudibus et tanti memoreris alumna patroni,\ncuius donorum (tibi) maxima portio facta est.\nnunc tuus iste labor, quo te Felicis adegit\nspiritus, ut tota tibi plebe uel ordine concors\nadgredereris opus magno sudore parandum,\ntempore et aestiuo durum duplicante laborem,\nmolis ut antiquae per iniqua cacumina formam\npraeteritis notam saeclis, iam uero sine usu\ndeficientis aquae, superactis undique multa\ncongerie siluis inter iuga uasta latentem\nexuis aggeribus densis oblitaque dudum\nmunia restituis sparsasque per auia uenas,\npumiceis alte quae sorbebantur harenis,\ncolligis et sua quamque sequi uestigia rursus\ncogis aquam et reducem formae matricis in ora\ninuehis et dudum uacuos cessante meatu\nexundare facis fluctu remeante canales\natque diu querulam subductis fontibus urbem\niam desperato perfundis Summe Nolam,\nquae fruitur Felicis aquis, quia copia non est\nhaec ipsi sua nunc urbi, quam nuper adepta est\nFelicis studio, modicae pro munere guttae\nex ope diuina largis ditata fluentis.\nergo et tu mecum paruam quasi mater Abellam,\nNola, foue, quoniam, ut cognoscis, et ipsa tuarum,\nfilia cum tua sit, tamen est tibi mater aquarum,\ncuius ab indigenis tibi montibus adfluet omnis\ncopia, qua fueras felicibus ante superba\net qua post studio meliore ministra fuisti.\ngaude igitur, mea Nola, tibi et gratare, profusis\nuiribus exultans Christo, qui te per amicum\ndilectumque suum Felicem finxit, et auxit\nnatura famulante tuum manus alta decorem.\ncerne tuam faciem, qua nunc noua praenituisti,\nut noscas, dederisne aliquid Felicis honori\nan magis a Felice dei cumulata colaris?\nasper ubi nudis arebat calculus aruis,\nnunc mutata uiret madefactis gratia glebis.\nnon istos tantum fontes tibi, Nola, profudit\nFelicis merito diues tibi gratia Christi;\ncaelifluos etiam fontes huc ad tua duxit\nmoenia Felicisque sinu gaudente locatos\ndiffluere in multas effusis amnibus urbes\nurbe tua iussit. famulos Christi loquor istos,\npar inlustre deo, (par) nobile nomine Christi,\nAlbina cum matre tuis modo finibus ortos,\npignora cunctorum sanctorum et gaudia caeli,\nPiniadem Melani cum foedere par benedictum.\nhos deus et natos Felicis et ubera fecit,\nubera diuinae bonitatis proflua lacte,\ne quibus omnis inops alimenta fluentia sumit,\nomnis item diues documenta salubria sumit.\nhi sunt ecce pio Christi de flumine fontes,\nqui non uisibili per terram gurgite manant,\nde uiua miserantis aqua pietatis abundant.\nhos tu, Christe, tibi praesta ubertete perenni\nscaturire tui Felicis in ubere fontes.\net numquam has ullo tenuari sidere uenas.\ninflue pectoribus semper tibi, Christe, dicatis\nFelicique tuo de peccatoribus ipsi\nmandatis tribue, ut numquam pietas tua nostris\nuisceribus fontem huius opis subducat et ipse\nfons a fonte tuo Felix nos largus inundet,\nsemper ut in nobis saliat, rex Christe, tuus fons,\net nos de miseris et egenis sorte sui iam\nnominis obtineat felices uiuere Felix.\nIam mihi polliceor sacris tua carmina libris\ncondere teque dei flammatum numine Christi\nora soluturum summo facunda parenti.\nincipe diuinis tantum dare pectora rebus\nsubrectosque deo sensus adtollere terra.\nmox oculis caelo noua lux orietur aperto\nintrabitque sacer tacito per operta meatu\nspiritus et laeto quatiet tua uiscera flatu.\nheia age tende chelym, fecundum concute pectus,\nmagna monens; abeat solitis inpensa facultas\ncarminibus, maior rerum tibi nascitur ordo.\nnon modo iudicium Paridis nec bella gigantum\nfalsa canis. fuerit puerili ludus in aeuo\niste tuus quondam; decuerunt ludicra paruum.\nnunc animis grauior, quantum prouectior annis,\naspernare lenes maturo corde Camenas,\net qualem castis iam congrua moribus aetas\natque tui specimen uenerabile postulat oris,\nsuscipe materiam, diuinos concipe sensus.\nsi decus e falsis aliquod nomenque tulisti\nde uacuis magnum rebus, cum ficta uetustis\ncarminibus caneres uel cum terrena referres\ngesta, triumphantum laudans insignia regum:\nnon equidem ex illis tu laudem sumere dignus,\nquos magis ornabas opulenti munere uerbi.\nquanto maior ab his cedet tibi gloria coeptis,\nin quibus et linguam exercens mentem quoque sanctam\nerudies laudemque simul uitamque capesses?\ndumque leges catus et scribes miracula summi\nuera dei, propior disces et carior ipsi\nesse deo, quem dum credens miraris, amare\nincipies et amando deum redamabere Christo.\nhactenus illa tuae uanos tuba uocis in usus\npersona, diuinos modo celsius intonet actus.,\nnosse moues causas rerum et primordia mundi:\nne uagus innumeros, Epicuri somnia, mundos,\nquos atomis demens per inane parentibus edit,\ninritus in uacuum spatiato pectore quaeras.\nlegifer antiquo uenerandus nomine Moyses,\nconpositum prima referens ab origine mundum\ninstituente deo, curas tibi soluet inanes,\nformatumque hominem limo et spiramine sacro\nadflatum referens, cuius sis munere cunctis\ncelsior in terra spirantibus, ipse docebit.\nnec te ceu lapides Pyrrhae argillamue Promethei\ncontemnas, quam summa manus uultuque animoque\nsublimem et propria dignatus imagine finxit.\ncognosces itidem, ne pergas tradere fatis\narbitrium nostri, quae nos sententia leto\nuinxerit et cuius uitam sub lege trahamus.\nsi mentem caelo iacis altius et super astra\nscire cupis quid sit uel quid fuerit prius aeuo,\net mundo et saeclis docet ulteriora Iohannes.\nprincipio uerbum, inquit, erat; deus obside uerbo\ngaudebat uerbumque dei simul et deus idem\nuerbum erat. hoc uerbum est, sine quo nihil, omnia per quod\nfacta uigent, quod cuncta regit, cui subdita parent\nomnia et aeterno natura omnis famulatu\nstrata deo geniti nomen genitoris adorat.\ncunctaque per gentes in maiestate paterna\nregnantem dominum iam lingua fatetur Iesum,\nnomine quo fundata salus stat nostra fidesque\nnititur, aeternae tendens in saecula uitae.\nhuius diuino mortales munere fulti\nadsequimur fragilem castis euincere factis\nnaturam et rigidae disrumpere uincula mortis\net non corporeis in corpore legibus uti,\nsectantes diuina dei uestigia Christi,.\nmente animam corpusque sacris moderante sub armis,\nmens quoniam subiecta deo capit arma salutis\ninque animam carnemque suam regnum obtinet, et fit\niure potens homo quisque sui, qui deditus uni\naeternum domino proprios regnator in artus\nefficitur, uitiis inuictus et osor iniqui,\nfortior aduersis uirtutibus, ordine iusto\nuerus homo, quia mente potens, in qua rationis\nlumen habet, famulos nullo certamine sensus\ntemperat et placidis sua pectora flectit habenis.\ntu, cui mens generosa superni seminis igne\nardet, in aetherios animo conscende recessus\net gremio domini caput insere; mox inhianti\nproflua lacte sacro largus dabit ubera Christus\ndiuinoque tuam perfundet lumine mentem,\nut uideas pulsa caligine magna tremendi\niura dei, quibus omniparens sapientia Christus\nin sese ipse manens semper nouat omnia rerum.\natque ut uult, operum deus arbiter ipse suorum,\ncontinet et mutat species et tempora uitae\nporrigit aut retrahit, caelum mare sidera uentos\nqua fecit uirtute regens (docet exitus ingens\nAegypti mersusque mari refluente tyrannus,\net prius ipse graues elementa per omnia motus\nexpertus), quem cuncta tremant, cui cuncta ministrent.\ntempore namque uno tellus communis habebat\nIudaeos, quae sola deo tunc lecta fuit gens;\net tamen illa dei grauis hostibus ira superbis\npermixtos inter populos discreta cucurrit.\niam scio, non dicis, quod fors incerta procellis\net mare casus agat, mare cum discedere iussum\n100 discessisse legas siccamque rigentibus undis\ninter aquas patuisse uiam rursusque solutum\naequor ad imperium sancti uirgamque prophetae\nin liquidos remeasse sinus. in utroque maris uis\nparuit, ut sanctis iter et uindicta daretur.\nquid profugus Tharsum uates, quem sorte pericli\nin mare deiectum spatioso belua rictu\ncepit et innocuum uasta eructauit ab aluo?\nnonne docet dicione dei mare et astra moueri?\nnamque deum frustra fugiens, quem cuncta tenentem\nnemo fugit, mouit caeli simul et maris iras.\nomnipotentis enim domini natura rebellem\ncognoscens timuit per se quasi conscia tutum\nferre reum et uentis fugitiuum uinxit et undis.\niste propheta deo lectus terrere minaci\npeccantes monitu populos, postquam graue dixit\nexitium fregitque reos auertit et iras\nnuminis, inpenso lauit sua crimina fletu,\nextremumque diem fugit bene uersa Niniue.\nnum rex ille habuit fatum, qui morte propinqua\norauit dominum, quem leges nouerat unum\nflectere posse suas, consumptum ut tenderet aeuum\nlongius, et meruit tria ducere lustra, superstes\nannis ipse suis, et non sua uiuere saecla?\nnunc tria miremur texentem fata Platonem\naut Arati numeros aut picta Manethonis astra?\ndicant, quaeso, ubi tunc rapidas nascentibus horas\nponebant et quae quibus ibant sidera signis,\ncum pius Ezechias fidei uirtute precatus\nuerteret astrorum cursus caelique meatus\nturbaret iussis retroacto lumine solis?\nuel ducis imperio sancti cum sisteret idem\ndilata sol nocte diem, ut uictoria sacri\nprofligaretur populi, stetit orbe recurso\nlibra poli, ut magnos caperet lux aucta triumphos.\nquid soboles uirtusque dei et sapientia Christus,\nnonne satis uanis curas erroribus aufert?\nnosque simul monitis et factis edocet unum\ncuncta deum regere, et nihil ut sine mente putemus\nprincipis esse dei, dicens non arbore frondem,\naere non uolucrem sine iussu decidere? et cum\nomnipotens uerbo sternit mare uel pede calcat\net uerbo morbos abigit uel daemonas urget\naut reduces animas in corpora functa remittit\niamque diu exanimos tumulis iubet ire reclusis\nintegratque putres uita remeante sepultos,\nnonne potestatem propriam satis indicat auctor\nqui solus naturam omnem uitamque gubernat?\nhis, precor, his potius studiumque operamque legendis.\nscribendisque uoue; cane grandia coepta tonantis,\nscribe creatarum uerbo primordia rerum\net chaos ante diem primaeque crepuscula lucis,\nquaeque dehinc uariis elementa per omnia saeclis\ndicta uel acta deo per sancta uolumina disces,\nquae docuit tabulis legalibus indita Moyses\naut euangelici quae lex noua testamenti\nsignat, operta prius retegens mysteria Christi.\ntunc te diuinum uere memorabo poetam\net quasi dulcis aquae potum tua carmina ducam,\ncum mihi nectareos summis a fontibus haustus\npraebebunt dominum rerum recinentia Christum\natque tuam pollere deo testantia mentem,\nut simul oris opes a te mentisque capessam\net quem cognatum iunctum mihi foedere laetor\ngratuler et sancta sub religione propinquum,\n165 nec cum mortali soluendis corpore uinclis\nperpetuo sanctum conplectar pignore fratrem.\nlege felix, Ioui, in Christo Iesu domino nostro.\nVer auibus uoces aperit, mea lingua suum uer\nnatalem Felicis habet, quo lumine et ipsa\nfloret hiems populis gaudentibus; et licet atro\nfrigore tempus adhuc mediis hiberna pruinis\nducat, concretum terris canentibus annum,\nista luce tamen nobis pia gaudia laetum\nuer faciunt. cedit pulsis a pectore curis\nmaeror, hiems animi; fugiunt a corde sereno\nnubila tristitiae. sicut cognoscit amicos\nmitis hirundo dies et pinnis candida nigris\nales et illa piae turtur cognata columbae,\nnec nisi uere nouo resonant acalanthida dumi,\nquaeque sub hirsutis mutae modo saepibus errant\nmox reduci passim laetantur uere uolucres,\ntam uariae linguis quam uersicoloribus alis:\nsic et ego hunc agnosco diem, quem sancta quotannis\nfesta nouant iusto magni Felicis honore.\nnunc placidum mihi uer gaudente renascitur anno,\nnunc libet ora modis et carmina soluere uotis\nuocibus et uernare nouis. deus, influe cordi,\nChriste, meo et superis sitientem fontibus exple.\nsed de te uel gutta meis aspersa medullis\nflumen erit. quid enim mirum, si rore pusillo\ntu minimam repleas animam, qui corpore paruo\nfactus homo aeterno conplesti semine mundum\net totum gutta seruasti sanguinis orbem?\nadnue, fons uerbi, uerbum deus, et uelut illam\nme modo ueris auem dulci fac uoce canorum,\nquae uiridi sub fronte latens solet auia rara\nmultimodis mulcere modis linguamque per unam\nfundere non unas mutato carmine uoces,\nunicolor plumis ales, sed picta loquellis.\nnunc teretes rotat illa modos, nunc sibila longis\nducit acuta sonis, rursum quasi flebile carmen\ninchoat et subito praecidens fine querellam\nadtonitas rupto modulamine decipit aures.\nsed mihi iuge fluat de te tua gratia, Christe.\net tamen illius mihi deprecor alitis instar\ndonetur uariare modis et pacta quotannis\ncarmina mutatis uno licet ore loquellis\npromere, diuersas quia semper gratia diues\nmaterias miris domini uirtutibus addit,\nquas deus in caro Christus Felice frequentat,\nclara salutiferis edens miracula signis.\ncernimus illa diem spectari sueta per omnem,\nuipeream subolem, saeuos cum daemonas urget\noccultaque manu clamosos uerberat hostes;\nsed tamen hac ipsum mirum uirtute notatur,\nquod licet in toto cruciatos daemonas anno.\nexagitet iubeatque hominum discedere membris, .\nproducat plerosque tamen, quo longior hostes\npoena malos agitet uel ut illi, qui meruere\nuasa malis fieri, ob meritum tardante medella\nplenius omne luant dilato tempore crimen,\nsiue hoc natali studet indulgere diei,\nut paucis alias det opem, quo plura benignus\nnatali det dona suo. nam cum ista propinquat\nelabente dies anno, tunc crebrior instat\net grauior. uideas tunc aegra examina cogi\ndensius et certam repeti prope festa salutem.\ntunc solito grauius succensi daemones ardent\nflebiliusque ululant et ui maiore subacti\nultima iam tormenta gemunt, nec abire sinuntur\nexcessu facili, sed miris ante agitati\net uariis male suppliciis tolluntur in altum,\nsuspensi solito sublimius, et quatiuntur\naeris in uacuo uinclisque latentibus haerent\npoenali per inane mora; per non sua quamuis\ncorpora uexatos hostes sua poena fatigat.\nsoluuntur poenis, cum poenas ferre uidentur\ncorpore, et inmunes animae spectant aliena\nin membris tormenta suis; homo daemone capto\nliber agit, species poenarum in corpore tantum est;\nsensus abest, quia non hominis sed daemonis est crux.\nhostis amare, quid insultas, qua spe ruis in nos?\necce redemptoris nostri malus arte uicissim.\nluderis inlusor; dolus et tuus in tua cedit\nuincla tibi, capiens caperis nectensque ligaris.\nfit laqueus laqueatus homo, et sua praeda latronem\ndecipit; et capti captiuus corporis escam\ndum petit inlicitam, letalem deuorat hamum.\nhis etiam potiora, tamen spectata profabor,\nante alios illum, cui membra uetustior hostis\nobsidet, ad sacri pia limina martyris aegra\nexcussum de plebe rapi admotumque sacratis\nante fores sancti cancellis corpore uerso\nsuspendi pedibus spectantem tecta supinis,\nquodque magis mirum atque sacrum est, nec in ora relapsis\nuestibus ut rigidis aut ad uestigia sutis\ncorporis omne sacrum casto uelatur operto,\nscilicet ut diuini operis reuerentia tectis\ncorporibus maneat, nec poena daemon in ipsa\nqua cruciatur ouet, nudis prodendo pudorem\nartubus; inlaeso grauius torquetur honesto,\nrecta licet uersis sedeant cum tegmina membris.\nmira haec sunt et magna (quis abnegat?), et tamen usu\nnota magis, minus auditu miranda uidentur,\nquamlibet et uisu reuerenda et grandia facto.\nergo minuta mei simul et noua facta patroni\nauscultate, precor, dominus quae Christus in illo\nmultimoda uirtute gerit, quibus omnibus unam\nconfirmare fidem nobis studet, ut per aperta\narcanum documenta deum uideamus adesse\nresque hominum et mentes studio curare paterno\ncaelestem dominum quo condidit omnia uerbo.\ndet mihi prima meus narrandi exordia frater\nTheridius; nam quod potiusue priusue canendum\nsuscipiam Felicis opus, quam quod mihi tectis\nipse meis quibus est idem dominaedius egit?\nex illa modo nocte diem cadit annus in istam.\nnostis eum morem, quo ieiunare solemus\nante diem et sero libatis uespere sacris\nquisque suas remeare domos. tunc ergo solutis\ncoetibus a templo domini, postquam data fessis\ncorporibus requies sumpta dape, coepimus hymnos\nexultare deo et psalmis producere noctem.\ninterea meus iste choro digressus amico,\nut spirante foris aura depelleret aestum,\nquem fumosa dabat ceratis cella papyris,\nporticus angusti qua tenditur agmine tecti,\nnocte licet nullo uia lumine caeca lateret,\nhic tamen intrepido per cognita limina passu,\nheu! iam uicini incautus discriminis ibat.\ncomminus in medio tecti cameram inter humumque\nnutabat solitus lychnum suspendere funis,\ninnectens triiugum supremo stamine ferrum,\nquo uitreae inseritur penetrabilis ansa lucernae\nauritusque calix tribus undique figitur uncis.\nfunditus albet aqua, super undam flauet oliuo.\nstat liquor in liquido, subiecto lubricus umor\nfonte natat, neque iuncta coit mixtura fluoris.\net mirum, quod pingue natat; neque densa solutum\nrumpit materies elementum, sed leue crassum\nsustinet, ut solido dilutior unda fluento,\nsubsistensque oleo liquidis aqua fundamentum est.\ntantaque confusis intus discordia sucis\nlucet, ut admixtos uideas distare liquores,\ncommunique sinu calicis discrimine claro\nquaeque sui laticis seruat natura colorem.\nmergitur in medio plumbum tripes, et cauus illo\nextat apex uncti stipatus fomite lini.\nstuppa madens liquidum tenui face concipit ignem,\net circumfusum spatio stagnantis oliui\nin uitreis exile uadis funale coruscat\net tremulo uibrans a uertice lumen acutum\nleniter umbrosam iacit in penetralia lucem\net placido densas aperit splendore tenebras.\nhoc tamen emensa fuerat iam nocte remotum,\nproductas quoniam pueris uigilantibus horas\nconsumpto bibulum defecerat unguine lumen.\nsed puer, extincto abstulerat qui lumine lychnum,\nquem deponendo funem laxarat, eundem\nneglexit solito adductum restringere nodo.\nlaxior hinc humili fluitabat linea tractu\ngratae lucis inops et caeci plena pericli.\nnam laquei summum dentata minantibus uncis\narmabatur, et his male tunc fuit obuia fratri,\npaene male aut nutu Christi bene, qui bene uertit\nferalem nobis memoranda in gaudia casum.\nergo (uidete manum Christi) male pendulus ille\nper tenebras solito funis submissior infra\naeris adsuetum spatium pendebat; et inde\ne capitis regione pari libramine factus,\nut status huius erat, securam heu! cuspide trina\nexcepit faciem uenientis et induit unco\noccurrens oculum teneroque per intima lapsus\nmucro salit cilio, qua uix solet arte medendi\ncauta manus leuem trepido moderamine melen\nducere palpebramque leui suffundere tractu.\npercussus subito tam duri uerberis ictu\nexclamat trepidasque manus turbatus ad ipsum\nfert oculum; et pariter clausum cum lumine ferrum\ncontinet, ut reprimat uel, si cadat, ut labentem\nexcipiat globulum, qui luminis intima seruans\nintra folliculum teretem liquido interfuso\nsub uitrea nigri latet albus imagine pupi.\nhic ueluti radix oculum subeunte medulla\nfulcit et umecto uenarum fomite pascit,\ndum parili fontes oculorum sidere constant.\nat si forte graui morbo disrupta uel ictu\nheu! male dissiliat membrana fluentis ocelli,\nprosilit iste globus sucoque relictus alente\ndeserit arentem uacuata luce lacunam.\ninterea puer excussus clamore dolentis\nadcurrit stratum somno fugiente relinquens\naccensamque manu praetendit ad ora lucernam.\nclauserat hic manibus uultus et fronte supina\ncontigero similis iuueni spectabat in altum,\nut daret inmotum librato corpore funem,\nuulneris arbitrio trepidantia membra gubernans,\ndum timet aduerso uulnus diducere motu,\ncaptiuique oculi ex uno, quo liber agebat,\nlumine discrimen sociali parte cauebat,\nnec tamen audebat ducendum adtingere ferrum,\nne simul haerentem ductu mucronis et orbem\nextraheret, neque iam poterat sub lumine fixi\nferre moram teli. sed desperante medellam\nex ope mortali diuina mox ope Felix\ninploratus adest, quem tanto in uulnere pendens\naduocat et tali depromit uoce querellam:\nei mihi! quanta meos urgent peccata labores,\nqui tantam merui plagam Felice patrono\nuicinoque simul Felicis et insuper ipso\nnatali miser excipere? heu! magno reus ingens\ncrimine, quem tunc poena ferit, cum soluere sueuit.\nsancte, precor, succurre tuo; scio, proximus adstas\net de contigua missis huc auribus aede\naudisti, Felix, fletum infelicis alumni;\nsine modo excelso lateri coniunctus adhaeres\nante thronum magni regis confessor amicus,\npauperis hanc, uenerande, tui trans nubila uocem\naccipis aure dei neque temnis, sed petis illic\nquam mihi deportes Christo miserante salutem.\nergo ueni, Felix animaeque perenne patronus,\nnunc pro corporeo medicus mihi curre periclo.\ncurre, precor, sanctasque manus oppone minanti\nlapsum oculo et fixum quod conspicis erue ferrum,\nquod propria reuocare manu non audeo, ne me\nlumine despoliem, dum conor soluere telo.\nsic etenim penitus mihi sentio fulmen adactum\ninserto sub operta oculi penetralia clauo.\ntu tantum, diuina manus, quae condidit ipsos\nin nobis oculos, quae te quoque dextra potentem\nsanifera uirtute dedit, qua daemonas atros\nexcruciando domas, qua corporis omne caduci,\npellere tormentum potes alto nomine Christi,\nomnipotente potens domino; quo praesule nunc me\nsuscipe sanandum. nec te mea crimina uincant,\nsed magis a te uicta cadant. nam dignior isto\nuulnere sum, fateor, placidi quam munere Christi.\nsed domini ipsius uerbum factumque memento,\nqui peccatoris uitam ueniendo redemit.\niustitiae si iure uelis decernere mecum,\nnon sum uno tantum sed lumine dignus utroque\nmultari, ut talis facie sim, qualis et intus\ncorde tenebroso, de quo male uisibus utor\ncorporeis, caecus iustis, oculatus iniquis,\net peccatorem luscum fateor decet esse,\nsi deceat talem esse tuum. quocumque ligatus\ncrimine fit dignus uenia, iam si tuus esse\ncoeperit, ut dudum coepi pars esse tuorum,\nquos ego non patriae telluris amore secutus\nsed desiderio, quo me tibi, sancte, dicaram,\nper maris et terrae contempta pericula ueni;\nexemploque boni cognatae uincula terrae,\nut tibi seruirem, rupi, consortibus illis,\ncum quibus et me iacto tuum; quod in hac ope monstra,\nne perdam tanto confixum uulnere lumen.\nda, precor, indigno famulo tam nobile munus\nin laudem domini, praesta hoc insigne diei,\nsancte, tuo, ut, confessa tibi quem gloria Christi\nluminis aeterni natalem in saecula fecit,\nhunc habeam natalem oculi pariterque celebrem\nFelicem et lumen mihi de Felice receptum.\ntalia dum plorat simplex, manus ecce beati\nprospera mox Felicis adest dubiamque timentis\nadspirans tacite firmat mentemque manumque,\nne timeat tuto ausurus producere ferrum.\nuix hoc conatus fuit, et quasi lubricus uncus\nex oculo cadit absque oculo; tantum unda secuta\neuomuit lacrimis quem subpurauerat aestum.\nmox oculus tanti purgatus nocte pericli\ntam puro enituit speculo, quam nunc quoque sanus\ncernitur aeterni conlucens munere Christi.\net puto plus hodie solito niteat, quia lumen\naddit et ipse dies qui reddidit. ergo fideles\ncernite nunc animis tanti discriminis instar\net pariter tanti perpendite muneris actum.\nuir iam maturo grauis aeuo et corpore celsus\nstaminis uncino quasi piscis inhaeserat hamo;\net uice suspensus lychni pendebat aperto\nsed non sponte oculo, quem diducebat inuncans\nsubfixo clauus cilio neque uulnus agebat\ndiuina prohibente manu, quae fecerat illic\ninnocuamque aciem ferri simul et leue pondus;\nqua pituita grauis, pilus intolerabilis et qua\nnec minimae perferre atomum duramus harenae,\nhac graue et incuruo quis credat acumine ferrum\ninsuper et lychno concretis sordibus uncto\nfixum, inpune diu tenuem pressisse metallo\npupillam et nullo temeratum uulnere uisum?\nquae tam subtilis digitis manus aut opis arte,-\nquae se tam tenui potuit discrimine iunctis\\'\ninserere et medio palpebrae oculique subactum\ninter utramque uiam fragili per utrumque meatu\ninlaeso penetrans oculo suspendere ferrum,\nquod solidi crasso totum conplebat operti\norbem oculi, figens acie nec uulnere laedens?\nquae manus hoc potuit nisi quae manus omnia fecit?\nspiritus ille dei penetrator ubique per omnes\nnaturas rerum, tenui subtilior omni,\nperdita caecatis qui lumina reddidit et qui\nex utero et caecum noua lumina fecit habere,\nuultum inperfecti natura corporis inplens\narte creatoris, qua totum perficit orbem,\nfilius ille dei, manus et sapientia patris,\nomniparens rerum fons et constantia, Christus.\nipse ilium quondam non plenae matris in aluo\nfinxerat, ut posthac homo factus et ipse creator\nhoc quoque diuinis opus admirabile signis\nadderet, ut uacuos expleret uisibus orbes.\ndenique humi sputans limum facit, unde negatos\nnascenti obtutus credenti reddit alumno,.\nmateriaque eadem defecta in parte perornat\nsemiperactum hominem, qua toto corpore finxit,\nut se ipsum nostra uenisse in carne probaret\nqui cum patre deo communis imaginis ore\nconpositum limo et flatu formauerat Adam.\nipse opifex, lux nostra, deus, Felicis amici\nnatalem tanta uoluit decorare medella,\nut confessoris meritum sublime potenti\nmunere monstraret, non ut cumularet honorem\nmartyris hoc opere, ingentes cui contulit olim\nnobilibus titulis benedicto nomine palmas,\nquas indefessis in eo uirtutibus omni\ntempore continuat domini clementia Christi.\nsed nobis uoluit specialem tempore in isto\nlaetitiam donare deus propriique patroni\ntale aliquod propriis operans signum dare seruis,\nquo nos siderei proprios Felicis alumnos\nproderet et merito illius curaque doceret\nuiuere, quo nostram seruans custode salutem\nsaepius infestum nocturnis casibus hostem\na nostris pariter membris et mentibus arcet.\ndenique iam nostri gaudemus honore pericli,\ncernentesque pari splendentem lumina uisu,\nquem paene amisso deformem uidimus uno,\nlaetamur tactis hoc sospite fratre medullis,\nquem tanto nobis donauit munere Christus.\niure oculis hunc aequo meis, in lumine cuius\nFelicis manus in Christo, mea gloria, fulget.\no felix casus, bona uulnera, dulce periclum,\nper quod cognoui me curam martyris esse.\ntanti namque fuit lumen mihi paene perisse,\nut modo Felicis de munere lumen haberem.\nMartinianum spiritu fratrem mihi\nunaque germanum fide,\nquem tu disertis prosecutus litteris\nad nos uenire miseras,\nnunc uix salutis conpotem factum suae,\nscriptis inanem perditis\nsed caritatis indicem plenum tuae\nut os tuum suscepimus,\net ueriorem litteris epistolam\nde corde signatam tuo,\ncum te referret spiritali littera,\net mente et aure legimus.\nnunc ambo nexi ad inuicem dextras damus\nin osculo pacis sacrae\net inmolamus hostiam laudis deo\ngratesque Christo reddimus,\nquo liberante nostra sospes e mari\nintraret hospes limina;\nnam dira passus et tamen miracula\nexpertus in periculis.\npatria profectus cognita causa tibi\niter pedestre legerat,\nsed longa secum spatia terrarum putans\nuertit uiae sententiam\net otiosam fluctuandi nauseam\npedum labori praetulit.\n-Narbone soluit per trucem ponti uiam\nfragili carinae credulus.\nhinc ille gressu uir piger uersa uice\nfit nauigandi paenitens.\nnamque ut profectus continenti litorum\nin alta processit freta,\niam nocte densa, sed sereno lucida\nridente tranquillo maris,\ncum sola cursus ordinarent sidera\nabsente tunc luna polo,\nnauem repente temporis longo putrem\nusus uehendi deserit,\nlaterumque laxis soluitur conpagibus\nundasque rimis accipit.\ncunctis soporem suaserat tranquillitas,\ntantum gubernator uigil\nlabente blandis classe securus uadis\niter secabat spumeum\net fortiores prouehendis cursibus\nauras uocabat sibilo.\ninterea nauis altius decrescere\ncrescente pletura sui,\ntabulisque sese latius laxantibus\nincurrit unda largior;\nquibusque nulli de salo fluctus erant\nin naue fluctus nascitur\net dormientum membra iam subterluens\nudo rigore suscitat.\nut sensit unus, mox et alter, omnibus\nformido somnum discutit.\ntiment pauore mortis et causas adhuc\ntimoris ignorant sui.\nqua miseri fugiant pelagus infestum uia?\nmerguntur in naui sua.\nsi concitata feruerent uentis freta,\nnaui teneretur salus;\nintra carinae uiscera infuso mari\nquo uita capietur loco?\nquis portus illis, quis et in naui mare est,\nquod intus oppressos necat?\nsed adusque portus et salus cunctis deus\nmanum paternam porrigit\net inter alta medii dorsa gurgitis\npietatis expandit sinum,\nquo abrupta mortis incidentes excipit\net in uado uitae locat.\nscapham sequacem quadriremis machinae\nad hanc opem parauerat,\nut quos ab illa plebe nauigantium\nseruare legisset deus,\nsusciperet illa, quae ad dehiscentem mari\nclassem adnatabat comminus.\nhanc ipse nauis rector et cum litore\nin alta primo solueret,\nNouatianus ille, discissam fidem\nin corde portans naufrago,\nhomo mortis (itaque) et apta morti cogitans,\nde more noluit suo,\nut esset onerum portio. in nauem suam\nproperat statim conscendere,\net cum periclo stringeretur ultimo,\nmolitus est expellere,\nut fune rupto, quo cohaerebat rati,\ndimitteretur aequori.\nsed plurimorum uoce uictus obuia\nab utroque mansit inritus,\nquia praeualebat omnium sententia\nauctore Christo fortior,\nut mox: salubri barca perfugio foret\npuppi superstes obrutae.\ninusitata naufragi facies erat,\nmors nauitis pax aequoris.\nforis silebat in freto tranquillitas,\nin naue tempestas erat.\nnon saxa classem, non procella fregerat;\nsed his uetustas fortior\nclauante ferro firma ligni robora\naeuo terente soluerat.\ncaelum serenis enitebat nubibus,\nastris renidebat mare.\nuerum quid illis laeta uentorum simul\npelagique praestabat quies,\nquos deserebat in profundo marmoris\nuectura dilapsae ratis ?\nbibit unda nauem, nauis undam conbibit,\nsorbentur et sorbent aquae.\ninebriati nauitae potu salis\ntristi necantur crapula.\nridebat aliis mitis unda nauibus,\nuni(que) saeuibat rati.\nsed in periclo plurimorum cernere est\ncaelestis actum examinis.\ncommune cunctos una quos nauis uehit\npericulum mortis manet;\net ecce uariis diuiduntur casibus,\nad mortem et ad uitam dati.\nquod ne putetur forte permixte bonis\nsimul tributum uel malis,\nconstat perisse Christianum neminem\net interisse perfidos.\nnamque aut maligno corde Iudaeus perit\nreus ant superbi schismatis.\nquemcumque Christi recta signauit fides,\nhunc uita cognouit suum.\ntamen fuerunt Christianis additi\nnecdum hoc sacrati nomine,\nquos de profundo iuncta seruauit fuga,\nquia Christianis haeserant.\nnam cum infideli plebe nauigantium\nnullus fidelis mersus est,\nut clara magni ueritas mysterii.\nostendit in paucis deus,\nquod fine mundi diuidendis gentibus\ndiscrimen in cunctis erit,\ncum praenotatos ora uexillo crucis\ntransibit ultor angelus.\nsic naue in illa nemo morti traditus,\nqui ueritate praeditus.\nuixere iuncti Christianis inpii\nuincente noctem lumine.\nnam Christianos adgregare mortuis\nmors cassa uirtutis fuit,\nquia fronte signum Christianis emicat,\nquo mors subacta conruit.\nnauarchus ipse, perditae princeps ratis,\npereuntibus primus fuit.\nnamque ante pelago quam periret naufragus,\niam mente naufragauerat.,\nbis mersus ille, quem carina fluctibus\ndemersit, error inferis.\npotuisset ille (se) periclo abrumpere,\nsed debitum morti caput\ncaptiua dignis mens auari uinculis\nadstrinxit in finem ligans.\nnam ne superstes nauis et mercis foret,\nnecem saluti praetulit.\nMartinianum iam supremo stamine\nmergentibus mixtum uiris\ntumultuantis excitat turbae sonus\nsomnoque mortis excitat.\nqui tunc remoto fessus in prorae sinu et\nsecurus innocentia,\nIonas ut olim uentre nauis abditus,\nsomnos anhelabat graues.\nsed excitatus luctuosis undique\npereuntium clamoribus\npedibusque turbae membra quassus omnia,\nduro cubili prosilit.\nplerisque mersis intus in nauis utero\nlaterum per, oras, qua solent,\nut uela tollant siue contis subrigant\nnautae expediti currere,\ntabulis adhuc supernatabat extimis\noperta nauis gurgite;\nuiam salutis hac uia rimantibus\nMartinianus iungitur\net agente Christo de globo mortis fugax\ncomes fit euadentibus\nseseque saltu mittit in cumbam procul,\nquae plurimis portus fuit.\net paene morti derelictus haeserat\ncum classe mergendus mari,\nnisi Christus illum ceu manu prensum sua\nrapuisset e mortis lacu.\nsicut recussis fugit olim uestibus\nIoseph furentem feminam,\nsic hic relictis omnibus nudus fuga\neuasit infidam ratem.\net sicut olim iussa Ionan obuio\nexcepit ore belua\net hiulca late lubricum per guttura\ntransmisit in uentrem suum,\nincolume corpus dente suspenso uorans\net quem uorabat non edens:\nsic hunc (ab) alta naue in undas cernuum\nsuscepit occurrens scapha\ntutoque uexit fida per noctem sinu,\ndonec referret portui.\nsed mentione magni uatis edita,\nin quo pii mysterii\nimago mortem triduani funeris\nreduci salute praetulit,\npaucis reflexo carminis uestigio.\nrecurrere ad Ionan libet.\ncommenta domini mira; mersus aequore\nintactus undis fluctuat.\nuiuit uoratus, quique glutiuit manet\nuiuente ieiunus cibo,\net praeda cum sit, esca non est beluae\ndomoque uentris utitur.\no digna sancto claustra fugitiuo dei!\ncapitur mari, quo fugerat,\naltumque uastae missus in uentrem ferae\nuiuo tenetur carcere.\nde naue (iactus) perit et undis nauigat,\nexul soli, hospes sali;\nspatiatur antro beluini corporis\ncaptiuus et liber reus.\nnam liber undis, intra mare (et) exter maris,\nnatat in natante belua,\nclaususque quam(quam) corpore exit ad deum\nuolans propheta spiritu.\ncorpus tenetur corpore, at mentis fugam\nterrena uincla non tenent.\ninclusus aluo carcerem rumpit prece\nauresque pertingit dei;\norationi liber et uinctus fugae\nfide sua sese arguit.\nnam qui putarat per mare euadi deum\net naue celari deo,\nnunc iste et intra beluam mersam mari\nadesse credat arbitrum.\niam me referre flexilis uerbi pedem\noportet ad Ionan meum,\nquem more coeti cumba suscepit capax\nuteroque conclusum suo\nuexit trementem frigore et formidine\nsaluumque terrae reddidit.\nmirum renarrat se per illud temporis,-\ncum puppe praeceps ardua\nsaliens in illam decidisset nauculam\neoque uenisset loci,\nquo cumba multam duxerat rimis aquam\nolente sentinae lacu,\nstatim fouente frigidos artus deo\nquiete sopitum sacra\nnudumque et udum, fugere quae somnus solet,\ndormisse lecto mollius,\nspatioque toto, quo relatus litori est,\nsomno fuisse deditum,\nnec aqua excitatum qua madebat nec gelu,\nquod nuditate traxerat;\nlicet esset anni tempus autumnus tepens,\nsed naufragis hiems erat,\nquos perditorum dura damna tegminum\ngelidusque quassabat tremor.\naliud stupendum, quo fidelem gratiam\nMartiniani colligas,\ndilecte frater, accipe et lauda deum\nsanctumque fratrem amplectere:\nut adlabentem portui sensit ratem\nstridente harena litoris,\nabeunte somno fit sui tandem memor\nrecipitque sese, expergitur\net adiacentes pectori tangit suo\nepistolas apostoli.\nhunc in pauore codicem sed nesciens\nrebus relictis sumpserat,\nuel ille codex spiritu uiuens sacro\nnon sentienti adhaeserat.\nmetire, quaeso, quis nisi Christus suo\ndedit hunc ministro praesulem?\ntestatur iste cogitatum nec sibi\nillo pericli tempore,\nut inplicatam sarcinis membranulam\nmeminisset illinc tollere.\nquod si subisset in metu mentem suam,\nnon et uacasset quaerere.\nsed in suarum litterarum corpore\nPaulus magister adfuit\namansque puro corde lectorem sui\nde mortis abduxit manu;\niterum eximendos e maris fundo uiros\nlargitus est Paulo deus.\nquae quondam in ipso nauigante apostolo\nfuit potestas gratiae,\nhaec nunc per eius suffragata litteras\nMartiniano et ceteris,\nqui Christianis tunc cohaeserunt fuga,\ndiscrimen a discrimine\ntutum parauit, ut fideles inpiis\ndiscriminarat naufragos.\nergo ut biremis adplicata litori\nexposuit umentes uiros,\nuitam tenentes et requirentes simul,\nopem saluti flagitant,\nne saeuiori fluctibus terrae dati\nalgu perirent et fame.\nsed propter inde posita Gallorum solo\nMassilia Graium filia,\nalumna sanctae ciuitas ecclesiae,\npandebat humanos sinus.\nurbem hanc petentes naufragi casum indicant,\nali tegique postulant.\nMartinianum suscipit fraternitas\ntectoque apricat et cibo.\nsed copiosa caritate pauperes\nstipem pusillam commodant.\nexigua largus pensat affectus data,\norando ditant hospitem\net spiritali diuitem uiatico\ncum pace dimittunt sua.\ntamen iste caligis uilibus donatus est,\nne nautico erraret pede,\nqui maluisset confoueri excalcius\nquam calciari frigidus.\nsed ire terra quamlibet passus mare\nnudi pudore respuit,\nreputans et illud, ne putaretur lucri\namore nudum fingere,\nsi ueste Teucer pannea peruaderet\ncastella uicos oppida,\nquali uagari per mare et terras solent\nauara mendicabula,\nqui deierando monachos se uel naufragos\nnomen casumque uenditant.\nuerum iste noster Christianus quamlibet\net naufragus uere foret,\nsimilis putari praecauens fallentibus\naliosque se falli negans,\nnon uult uiator esse, ne nomen nonum\nadquirat inpostor sibi,\nmauultque uitae ferre iactum nauigans\nquam frontis aestum inambulans.\npanno ergo sordens, calciamento nitens,\nfluitare rursus eligit\nrepetitque portum et terreae tuto uiae\npraeuertit intutum maris,\nut naue tectus usque uoti litora\nuelut expeditus nauita\n-de nuditatis nauticae consortio\nnudi pudorem euaderet.\nfauens fideli rex deus constantiae\nprosequitur audacem fidem\nuicesque mutans dura succedentibus\naduersa pensat prosperis\nsolidoque nauem paginatam robore\nad peruehendum praeparat;\npacem procellis inperat, nubes fugat\ncursumque in aura dirigit,\ntali quiete temperans caelum et mare,\nne pace cursus haereat, .\npericulosa nec ratem flatu graui\nperurgeat uelocitas.\nsic iste Christo blandiente molliter\nemensus asperum mare\nlonginquiorem portum ab urbe adlabitur,\ncui Centum Cellas nomen est,\nabinde nauis promouenda longius\nintraret ut portum phari.\nuix iste credens se potitum litore\ntelluris optatae sibi,\nnaui relicta laetus insultat solum\nRomamque festinat pedes;\nillic amica tecta fratrum ciuium\noptatus hospes inuenit.\nrespirat animo, conquiescit corpore,\ndat accipitque gaudia,\npatriam fruentes inuicem reddunt sibi,\ndeo fatentur gratias.\nMartinianus maesta gaudens indicat,\ntolerata narrans fratribus.\nlacrimas in ipsis gratulationibus\nmiscent profuso pectore.\nTheridius aberat inde tunc mecum meus\nuir, munus a Christo mihi,\nuir pacis et uir legis et uir gratiae,\nrequies uoluptas mens mea;\nhuius cohospes mente Paulinus pia\nin urbe seruabat domum.\nMartinianum hic ueste nudat naufraga\net ueste coperit sua\ndonumque tunicae, qua sodalem ornauerat,\ngeminat cucullae munere.\nlargitor ipse tunc uicissim ut naufragus\nin ueste mansit unica.\npost haec et ad nos pergere inceptat uiam,\nqua sternit aggerem silex,\ncui munitor Appius nomen dedit.\nterit terentem tramitem;\nqui ueste trita nauigator uenerat\npedes uiator et terit.\nsed ne uel ista penitus inmunis uia\nsolitis uacaret casibus,\ninpune pigram non tulit sententiam,\nqua tendere ingressum piget.\nab urbe Capua, quae loco sedis meae\nbis dena distat milia,\nnanctus uacantem sarcina mulum, ut solent\niumenta reuocari domum,\nparuo per iter breue aere conductum sedet;\nmedioque mox spatio uiae\nmuli pauore sessor excussus procul\nuectore subducto cadit.\nin ora lapsus ora non laedit sua,\nin saxa fusus et rubos,\nnec sente uultum nec lapide artus contudit,\nFelicis exceptus manu;\nqui iam propinquantem aedibus fratrem suis\nnon passus occursu mali\nsuis periclum in finibus capessere\nhostem remouit inuidum,\net hunc fidelis conpotem uoti suis\nconfessor induxit locis\nnostrisque iuxta sedibus gratum intulit\nFelix patronus hospitem.\npatriam hic rogatus indicat, casus refert,\nde te beata nuntiat.\nreferensque paucos de tuis scriptis logos,\nquasi labra melle asperserit,\nsic de fauorum mihi tuorum guttulis\ndulcissimum gustum offerens,\nmagis coegit quas auenti non dabat\ndesiderari litteras;\nsed cum ipse causa litterarum uenerit,\net litteras uidi tuas,\nnon atramento calami sed mentis stilo\nin fratre praescriptas bono.\nignotus ante mox ut esse cognitus\ncoepit, fit et carissimus.\nab intus eius emicabat gratia\nsermone mentis nuntio.\nbonus, inquit, omnis de bono profert bona,\net arborem fructu uides;\nsic iste uerbo suauis et castus fide\net fronte honesta lucidus,\ndulci benignae caritatis flumine\nin nostra fluxit uiscera.\nsuper haec amicum merito se iactans tuum,\nquo plus amaretur, dabat.\nnec enim ulla nocti et lumini concordia est,\nlupus nec agno congruit.\nhinc et propheta, sicut, inquit, alites\npares in unum conuolant,\nsic semper apta qualitate moribus\niustitia concurrit bonis.\nMartinianum sic tibi longe parem\ngermana mens contexuit,\nspeculumque mentis et fidei instar tuae\nest talium dilectio.\nbenedictus auctor fonsque sanctorum deus\nnon stulta iam tantum neque\ninfirma mundi defluentis eligit,\nut alta mundi destruat;\nsed, ut ipse dixit, cuncta iam sursum trahens\net alta mundi uindicat.\nquoniam ipse fecit et pusillum et maximum,\nutrosque iungit gratia,\net quos creator opere in uno condidit,\nhos recreat uno munere.\ncommunis omnes clausit infidelitas,\nmediatur ut cunctis fides,\nut fiat omnis subditus mundus deo\nomnisque lingua et dignitas\nsuper omne Iesum nomen unum in gloria\nregnare fateatur patris.\nhuic iam et potentes saeculi curuant genu\ndeduntque ceruices deo,\nregemque Christum confitentur principes\net sceptra submittunt cruci.\ncoeunt in unum purpurae et panni gregem\npastore concordes deo.\ncommune regnum, sanguis unus omnibus,\nsummis et imis, Christus est,\nqui te decorum gloriosis saeculi,\nhonore litteris domo,\nditauit humili corde, ut aeternam tibi\nconferret altitudinem\net ut coheres diuitum caeli (fores),\nistic amator pauperum.\nbeatus es nunc mente pauper (sed) spei\ndiues, qua gaudent pauperes,\nqui defrudati lubricis mundi bonis,\ncaeli fruentur gaudiis.\nhos inter alto in Abrahae patris sinu\nsecretum ab igne diuitum et\nrefrigerantem roribus uitae locum\ndeus uiuorum praeparat.\ninsigne tantae iam spei certum tibi\nmagno coruscat pignore,\nplantata domino in atriis Hierusales\ntui propage germinis.\nnamque ut fideli te patri conponeret,\na te poposcit filium,\nin semine Isac semen adscribens tuum\nipsumque ut Isac expetens,\nquem tu Abramiae caritatis aemulus\nuiuam dedisti uictimam\ndeoque tradens iam peremisti tibi,\nut saluum haberes firmius.\nnunc iste uobis exter et uester manet,\nterrestris exsors saeculi.\nde matris aluo promptus, antequam patrem\nmatremque cognosset suam\nbonumue saperet aut malum discerneret,\nbeatus elegit bonum.\net nunc in aula paruulus ludit dei\net ore lactanti canit:\nde uentre matris et die prima mihi\ntu, Christe, protector meus.\naudistis et uos, quod beatis dicitur:\npotens erit semen tuum.\nhabes et illud: uentris a fructu tui\nin sedibus ponam meis.\nqui sermo Dauid quamlibet Christum sonet,\nin Christo et illis concinit,\nqui Christiani corporis collegio\nin sede ponentur dei.\nuobis et Annae sternitur consortium\ninfantis exemplo sacri.\nSamuel et iste creuit in templo dei,\nnunc agnus et pastor dehinc.\ncontexat illi sedulae matris manus\nephod staturae congruum,\nquem spiritalis in dei uerbo sacris\ndoctrina tegat liciis.\nsitque in superna ueste reginae aureis\nintextus ipse fimbriis,\nsanctumque Christo Nazarenus uerticem\npastis adornet crinibus, -\nanimaeque pulchrum crine uirtutis caput\narmetur operosa fide.\nnec huius umquam desecans nouacula\nascendat in damnum comae.\net ut ille Samso ui capillorum potens,\nuirtute crinitus sacra,\nsternat leonem strangulatum fortibus\norationum brachiis\ndulcemque fructum nobilis uictoriae\ndecerpat ore mortui.\nsed ab hoc triumpho caueat exemplo sibi\naliena adire foedera.\nallophyla mulier est mihi lex carnea\nblandis dolosa retibus.\nsi lege mentis ista sit lex fortior,\nin iura peccati trahet;\nmalesuada uerbis fraudis arte dulcibus\nanimum uirilem effeminat;\nexcaecat oculos mentis et radit caput,\nspolians et exarmans fidem.\nhac parte Samso nolo sit noster puer,\nne misceatur copulae,\nquam consequatur protinus captiuitas\ninfirmitas et caecitas,\nlicet ille fortis postea receperit\nrobur recretis crinibus\nmanuque ductus de mola ad ludibrium\nhostilis exultantiae\nin caecitate corporis mente intuens\nuocarit ultorem deum.\net restituto mox capillis robore\nprostrauit hostilem domum;\ncuius columnas fortior saxis manus\nut clausit amplexu graui,\nconlapsa fulcris tecta subductis humo\ncecidere in ipsum; sed tamen\net morte (in) ipsa praepotens heros dei\nhostes ruinae miscuit\net gloriosa morte pensauit sibi\nuitae subactae dedecus.\nqui seraus hoste gloriante uixerat,\nhoste obruto uictor cadit\net plura morions interemit milia,\nquam uiuus interfecerat.\nimitetur istam filius noster uolo\nsic morte mortem, ut permanens\nin carne carnem uincat et uiuat deo,\npeccata carnis opprimens.\nsed nolo carnis gaudiis ut noxiae\ndolis subactus feminae\naddicat animum, postea fiat hostium,\nuirtute nudus gratiae.\nSamuel in ista parte sit, qua iugiter\nsanctus neque accisus comam\nper tota uitae tempora inrupto sacrum\npertexat aeuum stamine\net inchoatam seruitute infantiam\nusque ad senectam pensitet.\noccidat Amalech et pie saeuus deo\npeccata carnis immolet,\nquibus peremptis interierit zabulus,\ninuisus aeternum deo.\nSaul in hoc deficiat et regnet Dauid;\npusillus altum destruat,\nut non sit altus spiritu superbiae\nnec liuidus zeli malo,\nsed corde in humili celsa uirtutum gerens\nascendat in regni thronum,\net illa Samso gesta, quae priora sunt,\nsequatur, ut restes nouas\nceu fila rumpat, nec fidem prodat suam,\nne perdat ignauus comam.\ncrinitus operum uiribus caelestium,\npraetenta rumpet uincula,\npalos refiget, mille prosternet uiros\nuna subactos dextera,\nquia nostra uirtus et caput Christus deus,\nqui dextera et uirtus dei est;\neius potentes mille serpentem dolis\nnos adpetentem uincimus.\nsit fortis anima mortificans asinum suum,\npigri iumentum corporis.\ndecoctus umor sobriis laboribus\npallore uultum liuidet,\net tribulata carne uictrix castitas\nconsumat ignes criminum.\nexterior etenim noster ut corrumpitur\nterente continentia,\ntunc innouatur qui intus est uicti potens\ninfirmitate corporis.\ntunc mille a latere, dena (a) dextris milia\narente maxilla cadent,\nsi mala nostra salua fiat otio,\nquae est usu edendi mobilis,\nquia suculenti corporis licentia\nretunditur ieiuniis.\net tunc triumphus fonsque nobis nascitur\nin arefactis ossibus.\nmaxilla telum proelianti quae dedit\ndat aestuanti poculum\nieiuna suci carnis ossa mortuae\nsancto rigante spiritu.\nsed quae ante sanctis in figuram gesta sunt,\nnobis in actum scripta sunt,\nut quod parentes gestitarunt corpore\nnos actitemus spiritu.\nfluxere uetera, cuncta facta sunt noua,\nuacuauit umbram ueritas.\nadest salutis iam dies, hiems abit\net terra uernat floribus.\naudita iam uox turturis tempus canit\nincisionis adfore.\nepulemur ergo uetere fermento sine\nin ueritatis azymis, ..\nquia Pascha nostrum Christus inmolatus est\nintraque nos regnum dei est.\nquare uetustis absoluti legibus\niam non in umbra degimus,\nquos nube legis et statutorum iugo\nquasi comarum sarcina\nChristus leuauit ipse, filius dei,\nfactus redemptis in caput.\nquo capite liberi super taetrum caput\ndracone uicto incedimus.\nillos decebat inpedimentum comae\numbraculumque uerticis,\nquibus tegebat corda uelamen sacra\nobnubilans mysteria.\nat nos remoto litterae uelamine\nin luce corporis sui\nenubilatam ueritatem cernimus,\nfaciem reuelati fide.\npuer ergo noster legis atque gratiae\nalumnus ex utroque sit\nin spiritalem conparatus gloriam,\nut uetera promat et noua.\nfortis pudicis actibus crines agat\nferrumque damni nesciat,\nut a machaera noxiorum dogmatum\nconseruet intactam fidem.\nsed rursus idem et euangelico desuper\nmentem retectus lumine,\nponat capillos oneris et uelaminis\nseruus fidei et liber fide.\nhunc lacte primo per prophetarum ubera\nlex paedagoga nutriat,\nhunc angelorum pane dulcis gratia\net melle de petra cibet.\ninebrietur sobriante poculo\nde fonte sancti spiritus.\net ipse tu mox copulatus filiis\nut palma florescas deo.\net ecce coniux in iugo Christi tua\nut uitis exundat bona,\ndomi deoque costa fortis haec tibi\nlateribus in domus tuae,\ncuras mariti sustinens, curans fidem,\nsancti corona coniugis,\nin castitate liberos enutriens\nuitam nouellantes deo.\nhunc namque uestra uite fusum palmitem\nsic credo firmandum deo,\nradicis ipse ramus ut radix suae\nsecum suam stirpem trahat.\nut ille quondam prouidentia dei\ndistractus in seruum puer\nad arua frugum missus est, ut et patrem\npraeiret et fratres suos,\nqui mox per orbem consecutura fame\npatris altor et fratrum foret,\nsic iste forsitam in sacram panis domum\nuos antecessit filius,\nut et parentes pascat et fratres suos\nin istius mundi fame,\nubi terra tribulos parere nobis largior\neget bonorum frugibus.\net hic spadoni uenditus dici potest,\nquia castitatis seruus est,\net qui in Seueri ius manumque est traditus\nspadonis ob regnum dei,\nquo nutriente roboratus in fidem\net castitatem masculam,\ninretientis saeculi pompam inlicem\nut inpudentem feminam\ncasto superbus respuet fastidio\nnudaque uitabit fuga\net anteuertet gaudiis letalibus\npoenas salutares pati.\nut ille quondam, sic modo iste carcerem\npro castitate perferat,\nut a iuuenta. singulariter sedens\ntacitaque seclusus domo\namet quietae tecta solitudinis,\nspinis et aures sepiat.\ndomibus ciborum praeferat luctus domum,\nut gaudium fletu serat\nseseque duris sponte nectat legibus,\nculpae ut resoluat uinculis\npatientiaeque conpedem inponat sibi,\nnec sede nec sensu uagus.\net tunc ab humili celsa promerebitur,\nquia qui superbos deprimit\nhumiles inaltat dansque paruis gratiam\nresistit adrogantibus.\nsic ille Ioseph ante paruus factus est,\nut magnus esset, et nisi\nseruus fuisset, non fuisset in sui\ntellure seruitii potens.\nubi sustinuerat seruitutem et carcerem,\nibi regnum opesque nactus est,\net sustinendo iniquitatis uincula\niustitia cepit praemia.\nsit et hic probatus corporis custos sui,\nut claustra teneat carceris.\nsi uitia carnis strinxerit Christi metu,\nquasi uinculatis praeerit,\naliisque mundi carcere inclusis adhuc\net adligatis saeculo,\nut liber ipse iamque commissus sibi\nmagister et custos erit.\nnamque ille iure qui suam seruauerit\naliorum habet custodiam,\nnon ut tenebris permanere carceris\nseu liberos uinctos uelit,\nsed ut receptos doceat exemplo suo\nmundi catenis exui.\net facile propriis absolutus uinculis\nsolui docebit crimine,\nbonusque mentis uir gubernator suae\net eclesiae nauem reget.\nnam quomodo ille praesidebit proximis\npraeesse qui nescit sibi?\nsed sermo lapsus decucurrit longius,\nreuertar ad Ioseph meum.\ncastus beatae flore uernet gratiae\nut paradisi lilium\net corde puro caelitis prudentiae\npotum pudicus hauriat;\nresponsa dubiis exerat mortalibus\narcanus interpres dei\net emicante gloria famae bonae\nnotescat in regis domo,\nplacitusque regi spiritu prudentiae,\nsumatur in regni ducem.\npossessionis regiae princeps eat\npraefectus in magna domo,\nstolam sed iste byssinam et torquem aureum\ngerat, apta Christo insignia;\ntextam supernae gratiae uestem induat,\nstolatus innocentia.\ncontexta bysso uestis inruptam fidem\nsignat ualenti stamine;\nnam fila byssi fortiora et sparteis\nferuntur esse funibus.\npro torque collo caritatis aureae\n, praedulce circumdet iugum,\nquod suaue Christo nec molestum pondere\nadstringit colla, non premit.\nhaec inter idem dona sumat, regii\ninsigne iuris, anulum,\ncomptusque trino trinitatis munere\ncurru uehatur regio.\nregalis etenim currus est Christi caro\ncorpusque sanctum ecclesia,\nquo uehitur ipse milibus laetantium\nagitator Israel deus.\nimitare Christum; fac bonum, uita malum,\ncaeli uitam in terris age.\net ipse te rex ponet in currum suum\nregnique consortem dabit.\net summa regni iura committet sui\npandetque thesauros suos.\nsed ante digna largietur pignora,\nut regiis insignibus\nornatus altum regis ascendas thronum\nreseresque regales penus,.\nsapientiae monile, gloriae stolam\nfideique gestans anulum.\nsed ut ille totam uir per Aegyptum potens\nfuit exter Aegypti solo,\net iste mundi uiribus potentior\nsit fortis Aegyptum super,\nAegyptiorum sed peregrinus domo\nsic mixtus, ut non mixtus sit,\ndistetque sanctum, sede communi licet,\nde gente non sancta genus;\nnam nunc in isto tamquam in Aegypto situs\nsic demoretur saeculo,\nalienus ut sit saeculi negotiis\ncaelestis urbis incola.\nin carne uiuens uita carnis exulet\nin lege mentis ambulans\ntotamque regni crediti terram sibi\nperagret in libris sacris.\net sicut ille uir dei Ioseph pius\nMemphiticos fines obit\net ampliatis horreis laetas opes\nfecunditatis congerens,\nexuberantum diues annorum bonis\nieiuna pauit tempora:\nsic iste noster in sacratis litteris\nperambulet regnum dei.\nscriptura namque sancto flata spiritu\nregni perennis mater est,\net iste cura spiritali prouidens\nstruat ampla mentis horrea,\nut dilatato larga uitae perpetis\nalimenta condat pectore;\net cum uitali diuitem substantia\nperfecerit terram suam,\ntunc tu, ut fruaris filii potentia,\ntamquam Israel ibis senex\net introibis laetus accito simul\ncognationis agmine.\npascetque natus in domo regis tuam\npartis senectam panibus,\nut pullus aquilae dicitur repascere\ncura parentes mutua,\nquos uis senectae rursus inplumes facit\nnidoque pascendos refert,\ndonec replumi uestiantur corpore\npennisque florescant nonis.\nuersi uicissim more naturae nouo\nsunt filiis pulli senes.\nat cum ueterno defaecata fecerit\nnouos iuuenta praepetes,\ndesueta pennarum remigia denuo\nnatis magistris inchoant\nmixtique pullis conuolant altoribus\nleni per auras inpetu;\nliquidum sereno tractibus lentis iter\nsecare sublimi iuuat,\nplacideque sudum uentilantes aerem,\nala pares inmobili-\ndum se sequuntur et uicissim praeeunt,\nserto coronant circulo.\nultroque regni caelitis mysteria\nmutae loquuntur alites:\nsacrum potentis ejplicant instar crucis\nsuspensa pennis corpora;\nuolatus autem circumactus ambitu\nspondet laboris praemium.\nsic iste pullus gratiarum filius,\nuestrae salutis praeuius,\nauium per alta commeantum nubila .\nsit spiritalis aemulus,\ncornibus et alis arduae fultus crucis\nuolet in coronam gloriae,\nqui fonte proprio est deriuatus, ut suam\nfons totus in uenam fluat;\nuestrumque proni riuulum sequamini,\nut flumen e cunctis eat,\nbenedicta prolis sanctae radix, ut bonae\nrami feraces arboris.\ndeo dedistis nutriendum filium,\net ille sic uobis alit,\nuti uicissim nutriat canos puer,\nsenibus magister paruulus,\npietatis admirabili mysterio\nfactus parens parentibus.\ndeinde cuncti, tota sanctorum cohors,\nad corpus illud uerticis,\nquo sicut aquilae congregabuntur pii,\net uos uolantes ibitis,\nquod non ualebunt, quos humo tolli uetant\npatrimoniorum pondera.\ncum prima signum suscitandis mortuis\ncaelo tuba intonauerit,\nhi nunc obesi spiritu superbiae\net opibus inflati canis,\nhumi manebunt conpediti nec suis\nsese explicabunt uinculis,\nquibus infideles nunc ligantur, ut uolunt,\ntunc adtinendi, ne uolent,\nquia sarcinatos et graues rebus suis\nmundi caduci diuites\nportare tenera non ualebunt nubila\nad regis occursum dei;\nsed haesitantes in luto faecis suae\nopumque pressos molibus\nmeridiano incendio mundi repens\nruina mortis opprimet.\nne quaeso dominus talium uirgam deus\nadmittat in sortem suam,\nneque nos in horum diuitum fructus sinat\nmanus iniquas tendere.\nuos ergo, magna cura pectoris mei,\nparamini Christo leues\niamque expediti sarcinis angentibus\nlaxate uinculis pedes;\nut copiosa luce uestiamini,\nestote nudi saeculo,\nueniens ut huius saeculi princeps nihil\ninueniat in uobis suum.\net uos prementum mole rerum liberos\net labe puros criminum\nfacile adleuantes perferant tenui sinu\nnubes piorum baiulae,\nsponsique regis obuiam uectos deus\nfulgore perfundat suo,\nut sempiternae clara uitae gloria\nmortale uestrum sorbeat,\net ad supernam restituti imaginem,.\nerile conformes decus,\naeuum perenne perpetes ut angeli\ncum rege uiuatis deo.\nConcordes animae casto sociantur amore,\nuirgo puer Christi, uirgo puella dei.\nChriste deus, pariles duc ad tua frena columbas\net moderare leui subdita colla iugo.\nnamque tuum leue, Christe, iugum est, quod prompta uoluntas\nsuscipit et facili fert amor obsequio.\ninuitis grauis est castae pia sarcina legis,\ndulce piis onus est uincere carnis opus.\nabsit ab (his) thalamis uani lasciuia uulgi,\nIuno Cupido Venus, nomina luxuriae.\nsancta sacerdotis uenerando pignora pacto.\niunguntur; coeant pax pudor et pietas.\nnam pietatis amor simul est et amoris honestas\npaxque deo concors copula coniugii.\nfoederis huius opus proprio deus ore sacrauit\ndiuinaque manu par hominum statuit.\nquoque indiuiduum magis adsignaret amorem,\nex una fecit carne manere duos.\nnam sopitus Adam costa priuatus adempta est\nmoxque suo factam sumpsit ab osse parem,\\'\nnec lateris damnum suppleta carne uicissim\nsensit et agnouit quod geminatus erat;\nseque alium ex sese sociali in corpore cernens\nipse propheta sui mox fuit ore nouo.\nhaec, inquit, caro carne mea est, os ab ossibus istud\nnosco meis, haec est costa mei lateris.\nnunc igitur, prisca quoniam sub imagine sanctum\nfoedus Aaroneis pignoribus geritur,\nsobria tranquillis agitentur gaudia uotis,\nChristus ubique pii uoce sonet populi.\nnulla per ornatas insultet turba plateas;\nnemo solum foliis, limina fronde tegat,\nnec sit Christicolam fanatica pompa per urbem;\nnolo -profana pios polluat ambitio.\nnulla peregrinis fragret nidoribus aura;\ncuncta pudicitiae munditias oleant.\nunguentum sanctis unum est, quod nomine Christi\ndiffusum casto spirat odore deum.\nnulla superuacuis ornentur fercula donis;\nmoribus ornatur, non opibus probitas.\nsancta sacerdotis nurus et matrona sacrati\niam pueri dotem luminis accipiat.\nhorreat inlusas auro uel murice uestes;\naurea uestis huic gratia pura dei est.\nrespuat et uariis distincta monilia gemmis,\nnobilis ut domino gemma sit ipsa deo.\nceruicem Christi domini iuga ferre dicatam\nnon premat inuisae pondus auaritiae.\ninteriore magis mundo placitura colatur\ncompta salutiferis dotibus ingenium.\nnon cupiat lapidum pretium neque uellera Serum\nin cassum reditus dilapidare suos;\nornetur castis animam uirtutibus, ut sit\nnon damnosa suo, sed pretiosa uiro.\nnamque ubi corporeae curatur gloria pompae,\nuilescit uitio depretiatus homo,\net male mens praui caecata libidine uoti\nsordescit nitidis corporis exuuiis,\nnec sentit quam turpe decus gerat improbus, ut sit\nueste sua leuior qui sibi ueste placet.\nabsit ut idolici uideatur filia templi,\ngentis apostolicae filia facta domo,\nnon fucis male ficta cutem neque lumina nigro\npuluere nec flauo tincta colore comam.\npurum naturae decus aspernata superbo\ncrimine diuinum in se sibi damnat opus.\nfrustra haec se mulier iactauerit esse pudicam,\nquae se tam uariis ornat adulteriis.\nuos autem, iuuenes Christi, fugite omnia, quorum\nin damno pretium est, usus in interitu.\ncredite diuinis uerbis de cultibus istis\npoenalem cupidis surgere materiam;\nEsaias rigida cingendas reste minatur,\nquae modo purpureis serica mixta gerunt,\nquae tunicas ostro rutilas auroque crepantes\nfluxis talari fine trahunt sinibus;\nfunibus accinctae saccos sine fine gerentes\ngrandia pistrini carcere saxa molent.\nquaeque caput pastis cumulatum crinibus augent,\nturpe gerent nudo uertice caluitium.\ntalibus ornari fuge dotibus, o noua sancti\nnupta uiri; uacuis sensibus ista placent.\ntu neque odoratis uaga uestibus atque capillis\nnaribus agnosci, qua gradiare, uelis,\naut inplexarum strue tormentoque comarum\nturritum sedeas aedificata caput.\nne multis splendore tuo male sollicitatis\npestiferae nequam sis caput inlecebrae.\nsed neque uel proprio per corporis incrementum\ntu cupias mentem foeda placere uiro.\ntu quoque, sancte puer libris deuote sacratis,\ncorporei curam sperne decoris amans.\nconpensauit enim Christus tibi largiter ornans\nperpetuis pulchram diuitiis animam,\nuosque simul castis ornauit dotibus ambos\nspe pietate fide pace pudicitia.\nsermo dei argentum est, et sanctus spiritus aurum,\nmentibus et gemmae clara bonorum operum.\nsi tenuis cultus mentes offendit honestas\net pretio ambiri corda superba iuuat,\nsubmoueant istum sanctorum exempla pudorem\ncastaque primorum simplicitas hominum.\nadspicite antiquos paradisi in sede parentes,\nquorum totus erat mundus et unus ager.\nattamen his ouium pelles tegumenta fuerunt;\nnunc uti neto uellere texta pudet?\npulchra Rebecca sacrum cum sponsa ueniret ad Isac,\nsimpliciter uelo tecta pudoris erat.\nnon legitur uariis uenisse ornata lapillis,\nsed superobducto praedita palliolo,\nquo pudibunda suum texit uelamine uultum,\noblatam sponsi uirgo pauens faciem.\nan magis Herodias saltatrix uirgo placebit,\n\\'baptistae mortem nancta (pedum) pretio?\ninpia maternae sic ulta libidinis iram,\nut caput acciperet luxuriae pretium,\nillud nempe caput, de quo clamauerat index\nuox populis agnum propter adesse dei.\nunde nefas tantum meruit nisi ab inlice cultu\ninpia saltatrix, filia digna patre?\nquem tamen hoc uicit scelere inuitumque coegit\nin facinus placiti corporis inlecebris.\nconuiuas etenim dignos dape regis iniqui\nduxit in adsensum mobilis arte pedum.\nnam nisi fulua leues texisset bractea plantas,\ncalcibus ut pictis luderet inprobius,\net fluidam crispo duxisset syrmate uestem,\nfronte micans gemmis, pone refusa comam:\nnon ita corruptis spectantum mentibus intrans\ncallida ad infandum praeualuisset opus.\nipse quoque Herodes regali ueste superbus\nsacrilegis demens flatibus intumuit\nelatusque habitu diuinum oblitus honorem\nuulnere uermifluo foetidus interiit,\ndigna luens meritis, ut sordidus ulcere obiret\nqui se crediderat uestis honore deum.\nsed, cedo ut insani deceant regalia flatus\npectora, quae nobis cum Pharaone manus?\ndissidet a nostris caua mundi gloria regnis,\nnec coit aduersis lux pia cum tenebris.\nclericus uxorem Christo comente decoram\ndiligat et pulchram lumine cordis amet\nauxilioque uiri diuino munere factam\nlector caelesti discat ab historia;\ninque uicem mulier, sancto sit ut aequa marito,\nmente humili Christum in coniuge suscipiat,\ncrescat ut in sanctum texta conpagine corpus,\nut sit ei uertex uir, cui Christus apex.\ntali coniugio cessauit seruitus Euae,\naequauitque pium libera Sara uirum.\ntali lege suis nubentibus adstat Iesus\npronubus et uini nectare mutat aquam.\nhis Mariam sponsis domini decet adfore matrem,\nquae genuit salua uirginitate deum.\nnamque deus placitum sacrata in uirgine templum\nipse sibi arcano condidit inpluuio,\ndescendens tacito adlapsu, uelut imber ab alta\nnube super uellus rore silente cadit.\nnam nemo arcani fuit huius conscius umquam,\nquo deus adsumpsit uirgine matre hominem.\no noua ad humanam domini commenta salutem !\nfit sine concubitu femina feta uterum.\nsponsa uiro tantum non est subiecta marito,\net genitrix partu nec mulier coitu.\nfoedere erat coniunx, sed corpore non erat uxor,\nintemerata uiro, mater erat puero.\ngrande sacramentum, quo nubit eclesia Christo\net simul est domini sponsa sororque sui.\nsponsa quasi coniunx, soror est, quia subdita non est.\n* * * * * * * * * * * *\ninde manet mater aeterni semine uerbi\nconcipiens populos et pariter pariens.\nhinc soror et coniunx, quoniam sine corporis usu\nmente coit cui uir non homo sed deus est.\nhac genitrice senex aeque generatur ut infans;\naetatem et sexum non habet haec soboles.\nhaec etenim est benedicta dei generatio, quae non\nseminis humani sed generis superi est.\ninde magister ait, quia iam nec femina nec mas\nin Christo, sed idem corpus et una fides.\nnamque omnes unum corpus sumus, omnia Christo\nmembra quibus Christus corporis in caput est.\net quia iam Christum induti deponimus Adam,\nprotinus in speciem tendimus angelicam.\npropterea hoc opus est cunctis baptismate natis,\nperfectum ut capiat sexus uterque uirum,\net commune caput stet in omnibus omnia Christus,\ntradens in regnum rex sua membra patri.\nnubere uel nubi fragilis iam deserit aetas\nomnibus aeterno corpore conpositis.\nergo mei memores par inuiolabile semper\nuiuite; sit uobis crux ueneranda iugum.\nillius ut matris nati, quae sponsa sororque est,\nsumite digna piis pectora nominibus,\net uobis fratres sponso concurrite Christo,\nsitis ut aeterni corporis una caro.\nhic uos nectat amor, quo stringit eclesia Christum\nquoque uicissim illam Christus amore fouet.\nipse pater uobis benedicat episcopus, ipse\npraecinat hymnisonis cantica sancta choris.\nduc, Memor alme, tuos domino ante altaria natos\ncommendaque precans sanctificante manu.\nsed quis odor nares adlabitur aethere manans?\nunde meos stringit lux inopina oculos?\nquis procul ille hominum placidis se passibus adfert,\nplurima quem Christi gratia prosequitur?\nquem benedicta cohors superis circumdat alumnis\nangelici referens agminis effigiem?\nnosco uirum, quem diuini comitantur odores\net cui sidereum splendet in ore decus.\nhic uir hic est, domini numeroso munere Christi\ndiues, uir superi luminis, Aemilius.\nsurge, Memor, uenerare patrem, conplectere fratrem,\nuno utrumque tibi nomen in Aemilio est.\niunior et senior Memor est. mirabile magni\nmunus opusque dei! qui minor, hic pater est;\nposterius natus senior, quia sede sacerdos\ngestat apostolicam pectore canitiem.\nfilius est fraterque Memor; laetatur adesse\ncommunem sibimet pignoribusque patrem.\niustitia et pax se gemina uice conplectuntur,\ncum Memor Aemilio iungitur unanimo.\ninfula pontifices diuino iungit honore;\nhumano pietas iungit amore pares.\nhinc Memor, officii non immemor, ordine recto\ntradit ad Aemilii pignora cara manus.\nille iugans capita amborum sub pace iugali\nuelat eos dextra, quos prece sanctificat.\nChriste, sacerdotes exaudi, Christe, precantes\net pia note sacris annue supplicibus.\nimbue, Christe, nouos de sancto antistite nuptos\nperque manus castas corda pudica iuua,\nut sit in ambobus concordia uirginitatis\naut sint ambo sacris semina uirginibus.\nnotorum prior hic gradus est, ut nescia carnis\nmembra gerant; quod si corpore congruerint,\ncasta sacerdotale genus uentura propago,\net domus Aron sit tota domus Memoris\nchristorumque domus sit domus haec Memoris.\nesto et Paulini Therasiaeque memor,\net memor aeternum Christus erit Memoris.\nEcce dies nobis anno reuolnta peracto\ninlustrem reuehit Felicis nomine lucem.\ntempus erat laetis modo promere gaudia uerbis,\nanxia si laetas paterentur tempora uoces.\nsed tamen ista dies licet inter proelia nobis\nlaetitiae pacisque dies erit; horrida longe\nbella fremant, nostris pax libera mentibus adsit.\nlaetitiae dulcem non obliuiscitur usum\nmens adsueta piis sua soluere pectora uotis\net domino festis caste gaudere diebus.\nquare inportunam quamuis sub tempore maesto\npellite tristitiam; bona gaudia, dulcia uerba,\nomne pium laetumque die Felicis amemus,\nnatali sine fine die, quia natus in ista est\nperpetuis Felix saeclis, qua corporis aeuum\nfunctus ad aeternam migrauit in aethera uitam.\nergo metus abeant tristes redeantque refectis\ngaudia pectoribus; fugiant decet omnia sanctum\nmaesta diem, tanti quem gloria confessoris\ninsignem cunctis per tempora tota diebus\nelucere facit populisque frequentibus ornat.\nhunc ego, si Geticis agerem male subditus armis,\ninter et inmites celebrarem laetus Alanos,\net si multiiugae premerent mea colla catenae,\ncaptiuis animum membris non iungeret hostis,\npectore non uincto calcaret triste superba\nseroitium pietas. licet inter barbara uincla\nliber amor placitis caneret mea nota loquellis.\nnunc igitur quamuis uarias uaga fama per oras\nterrificis pauidas feriat rumoribus aures,\nnos tamen in domino stabilis fiducia Christo\nroboret et recto fixis pede mentibus armet,\nnec panor ater in hanc obducat nubila lucem,\nquam deus aetherio Felicis honore serenat.\nlegifer ut quondam Pharii tellure tyranni\npascha sacrum Moyses prima sub lege dicauit\nsanctaque tunc Iudaea, domo licet inpius illos\nmaturare fugam ualida ui cogeret hostis,\nlibertate tamen deuoti pectoris audax\nnec turbante metu iussum sollemne reliquit,\nsed trepidans fugiensque licet diuina peregit\nfesta, salutifero laetis epulatus in agno\ncoetibus et ficto Christi iam sanguine uictor,\nduxit ouans laetas uicto Pharaone choreas\n(inde fugae memores etiam nunc azyma sumunt\nIudaei solo retinentes nomine gentem,\ninfermentatis pulsi quia panibus olim\nAegypto fecere fugam; paribus modo signis\nper patrios, sed iam per inania sabbata, ritus\nantiqui recolunt uestigia grata timoris;\nnam frustra ueterem uacua sub imagine legem\nexercent, uerum nobis quia pascha repleuit\nunus pro cunctis patri datus hostia Christus,\net quia corpus adest uitae, perit umbra figurae):\nsic igitur modo nos turbato in tempore laeti,\nmente pia festum dilecti martyris omnes\nconlatis hilarae studiis pietatis agamus.\nforte magis pietas nobis dabit ista salutem,\nsi nostras ideo libeat deponere curas,\nut confessori laetantia corda feramus,\ncuius honore deus gaudet, quia martyr honorem\ncontempsit proprium domini pro nomine Christi,\nuilior ipse sibi, ut Christo pretiosior esset.\npropterea tali placeat gaudere patrono\nnatalemque diem sopiti pace beata\nmartyris expositis laetantes ducere curis.\nhoc quoque deuotis aderit, si fortior extet\nnunc ad laetitiam affectus quam causa timoris\nad consternandas obducto pectore mentes.\ncredite non armis neque uiribus esse timendos\nallophylum populos, quos propter crimina nostra\noffensi mouet ira dei, ut formidine mortis\nexcitet ad curam uitae torpentia corda.\nergo deum mitem saeuo timeamus in hoste,\nabsit ut hoste metus, quem formidare meremur\nnon metuendo deum; placida quem pace remissi\nneglegimus saltem ui conpellente tremamus,\nplacemus maerore humiles quem laeta ferentem\nspernimus ex ipsa mox prosperitate superbi.\nprisca retractemus sanctorum exempla parentum,\nqui merita inmissis tolerantes uerbera bellis,\nnon armis sibi nec muris capienda putabant\npraesidia. humanis opibus sperare salutem\nnulla salus. nec enim mortem mortalia pellent.\nergo quibus curae tempus sit cura precandi\ncaelestem dominum, quo maesta aut laeta parantur,\nqui solus praestare potest dicione superna,\nrursus ut exactis renouentur gaudia curis.\nhoc etenim regit et uariat deus arbiter usu\nres hominum, ut semper succedant nubila sudis\natque iterum fugiant imbres redeunte sereno.\nquanta precum uirtus, quae sit medicina parenti\nflere deo, doceat luctu seruata Nineue\net senis inpensa Moysi prece uictus Amalec\net maledictus Aman sanctae prece perditus Esther,\nqui bene poenarum uersa uice quae mala sanctis\nmiscuerat solus bibit inpius et cruce iusta,\nquam famulo domini praefixerat, ipse pependit.\nergo fides innixa deo trepidantia firmet\npectora et in maesto securum tempore tempus\npraesumat confisa deo, quia non metuendi\ncausa timere deum, quem quisquis non timet unum\nomnia iure timet. fidant legionibus illi\nperfugioque parent reparatis moenia muris,\nnulla salutiferi quibus est fiducia Christi;\nnos crucis inuictae signum et confessio munit,\narmatique deo mentem non quaerimus arma\ncorporis; et quamquam membris uideamur inermes,\narma tamen gerimus, quibus et sub pace serena\ncontra incorporeos animis decernimus hostes.\nnunc opus adiutore deo, solusque timendus,\nquo sine et arma cadunt, per quem firmantur et arma;\nipse intra muros turris tibi, qui sine muris\nmurus erit. recolamus abhinc signata sacratis\ngesta patrum libris, et perspice qui potiore\npraesidio fuerint, quos urbs circumdata magnis\nabsque deo muris an quos sine moenibus urbis\nuallabat socio uirtus diuina fauore.\nillam dico urbem quam perdidit acer Iesus,\nmutatus proprium uirtutis nomine nomen,\nquam non militiae solito de more subegit,\nut solitum est, longa dux obsidione laborans;\nuerum ope diuina sacra per mysteria uibrans\ntela nec exercens tacitis exercitus armis\nlustrauit cessante manu septemque diebus\nseptenos iterans sibi circa moenia gyros.\nobtinuit captos numeri uirtute potentis\natque sacerdotum lituis clangore tremendo\nfulmineos superae tonitrus imitantibus irae.\ntunc qui diuitiis populus fidebat et urbe,\ninteriit mixtis inter sua tecta sepulchris.\nsola Rahab meretrix, castam quae gessit iniqua\ngente fidem, non freta suis euadere muris,\nsed pietate dei meritum pietatis adepta est,\nqua famulis domini tuto fuit hospita tecto\ncelatisque pie ciues inlusit iniquos,\nfraude bona fallax, animo mentita fideli.\nhospitibus quia fida piis, infida profanis\n\\' ciuibus extiterat, uitam patriamque domumque\npraelato contempta deo mox cuncta benigno\nrepperit in domino; quae si posuisset in urbe\npraesidium, patriis cecidisset mixta ruinis\nindefensa deo; meretrix sed mystica Christum\nprouida pollutas empturum sanguine gentes,\npuniceo proprium signauit uellere tectum\nexcepitque suam patria pereunte salutem,\nsignificans illos mundo labente tegendos,\nquos crucis inuictae signat cruor. hinc cape quantum\nipse cruor ualeat, cuius saluabat imago.\nsemper in omne bonum ualuit confidere Christo,\ncredere cuncta deo uirtutum, ponere solum\nomnia summa deum; talis super omnia semper\narma fides ualuit; tali puer ille pusillus\nrobore grandis erat, qui spretis fortior armis\nperculit armatum silicis uirtute gigantem.\narma fide semper, numquam cognouimus armis\nindiguisse fidem. rupit mare uirga fidelis,\nquod uacua arma fide cum principe mersit iniquo.\nfemineas quoque personas uirtute uirili\ninduit alma fides, mulier qua sancta peremit\nterribilem Sisaram transfixum tempora palo;\nterrentem magnos late populos Holofernem\narte pudicitiae deceptum callida Iudith\nrisit, in inpuro quae non polluta cubili\nbarbara truncato uictrix duce castra fugauit.\nnuda fides armata deo est; uirtute fidei\nfortior Ezechias paucis quam milibus ille\nSennacherib, cuius Babylon et opima Nineue\nregnum erat. Assyrias uires et Medica regna\nmouerat et magnis legionibus omnia circum\nregna terens sacram domini tendebat ad urbem\natque unam tota bellorum mole petebat.\ndum parat hoc bellis retinentibus inpia uota\ninpediente deo, praemisit scripta superbis\ndura minis, quae sumpta dolens altaria coram\nintulit Ezechias domino, lacrimisque profusis\ndum recitat fera uerba lauans prostratus et orans\natrata cum plebe, deum permouit, et una\ntam grauis exitii nictor prece perculit absens\nAssyrios pugnante deo, conpendia tanta\npromeritus, ne nosset eum quem uinceret hostem.\nnam post Ezechiae querulos trans sidera fletus\net de corde humili missas super astra querellas\nuoce pia inpulsis summi patris auribus, altae\nut patuere fores caeli, delabitur ales\nangelus halantem qua labitur aera ducens,\narmatus uerbi gladio ferit inpia castra\net sopitorum taciturna strage triumphans\ncentum octoginta dedit uno milia leto,\net nox una fuit tam magni conscia belli.\nmane minax rex surgit adhuc, et mox miser armis\nmilite deleto uacuis fugit agmine raro,\nEzechiam fugiens alio procul orbe diremptum,\ncui modo praesenti fuerat sua uincla minatus.\ntunc uelut Ezechiae fuit interuentor Esaias,\nad dominum nobis isto sit tempore Felix.\niactemus nostras et transfundamus in istum\ncuras atque metus. leuis illi sarcina nostrum\npondus erit, quia quod paruis onus hoc leue magnis.\nsic deus ipse hominum gessit peccata nec hausit,\net mortem passus non pertulit in cruce culpam.\nperdidit ille meam repararet ut in cruce uitam;\nille reus factus, ne sim reus; inter iniquos\ncondemnatus obit, nos ut discernat iniquis.\nmorte pia dominus mihi mortuus, ut sibi uiuam\net merear semper uiuentis uiuere uitam.\nsic potiora eius uenerando in corpore membra\nmartyres, e quibus est insigni robore Felix\ninter diuini capitis sacra lumina fulgens,\niure deo ualidi, quia Christo proxima passi.\nconcurramus ad hunc spe conspirante patronum;\nsuscipiet nostras placida pietate querellas,\net dum natalem ipsius celebramus ouantes,\nille preces nostras meritis pius adseret altis\ninque uicem flebit nobis, quia mente dicata\nnos laetamur ei. non est cura haec noua sanctis\nexorare deum pro peccatoribus aegris\nuique boni meriti meritum superare sinistrum.\nsi legimus Moysen populo peccante precatum\nextinxisse graues aeterni uindicis iras,\net cum Pentapolim perfunderet igneus imber,\nexiguam Segor Sodomis discernit iniquis\nLot fugiens castaque potens prece liberat urbem\nelectamque domo sumit, quia sede pudica\ninteger incestae permanserat incola terrae,\npermixtus Sodomae tectis sed moribus exter.\nquid loquar Eliae precibus clusum atque reclusum\ncaelum et sanctiloquo sublimis in ore prophetae\nterrarum mansisse famem, rediisse salutem?\nut quondam hos habuit uetus aetas, sic modo nostra\nFelicem sortita salus petat omne quod audet\nquodque cupit tali speret confisa patrono.\nsancte deo dilecte, dei tu dextera, Felix,\nesto, precor, nobis tu munitissima turris.\nnam deus Abraham deus est tuus et deus Isac\net deus Israel tuus est deus; ille Rubentis\ndiuisor pelagi et dulcator fontis amari,\nille dator mannae caelo, dator ortygis austro\net sitientis humi percussa rupe rigator,\nipse tuus deus est, qui per deserta sequentem\npraecessit populum et praetentam nocte dieque\ntemporis alterna mutauit lege columnam\nquique quater denos inter deserta per annos,\nangelico plebem de caelis pane cibauit\net rupta in fluuios sitientem cote refecit.\nposce, precor, placidum nostris accedere Christum\npartibus; ipse tuus deus est, quo fortis Iesus\nstare suis iussit solem lunamque triumphis,\net tibi cum dominus Romani prospera regni\nadnuerit, famulis elementis praecipe, Felix,\nad nostrum seruire bonum; procedat et astris\nstantibus aucta dies; stet sol tibi lunaque concors\nhaereat obfixo suspendens sidera cursu,\n- dum Romana suum capiat uictoria finem.\nsicut in Assyria Daniel Babylone leones\neffusa domuit uictor prece, sic tibi, Felix,\neffera barbaries Christo frangente dometur\net tua captiui iaceant uestigia circum. -\nsic aliquando ferae circum iacuere prophetam\norantisque pedes linguis mulsere benignis,\nnaturam mutante deo, ut damnaret acerba\nmente feros homines humana pace ferarum.\nsic et crudelem confudit flamma tyrannum\nsanctis spectantem pueris seruire caminos\natque suos cantare reos, ardere ministros.\nquonam se miseri poterunt defendere reges,\nqui tam degeneres humanae mentis in illos\nsaeuierint, quibus et feritas et flamma pepercit?\nsed uelut aeternos pueris recinentibus hymnos\nroscidus accensos discussit spiritus ignes,\nsic nobis placido Felicis gratia flatu\nadspirante deo bellorum temperet ignes\nortaque Romuleis reprimens incendia terris\nsollicitos placida iam pace refrigeret aestus\nfessaque restinctis absoluat pectora curis.\nsed cur insipiens, tamquam tibi sim rudis hospes\noblitusque tui, ueterum te posco parentum\nexemplis, ut opem tribuas in rebus egenis,\nquam tibi dante deo facies tu cedere nobis?\nsat mihi sunt, Felix, uirtutum exempla tuarum,\nnec tibi pauperior Christus caelestia fundit\nmunera quam patribus, quorum generosa propago es.\nnam patriarcharum, Felix, et filius aeque\nstirpis apostolicae es, tanti non degener heres\nseminis; ut sanctae legis simul atque fidei\nconfessor patriis uirtutibus aemula sanctus\nsigna geris, nec, si species operum tibi dispar,\nnon similis uirtus; diuersa est gratia nobis,\ngloria par, quoniam sanctis fons omnibus unus\net regnum commune dei; non una prophetis\nmartyribusque sacris opera, ut diuersa fuerunt\ntempora, nec coeunt signis distantia causis\ngesta; dei per dona sibi caelestia distant\naequales meritis. si non eadem omnia Felix\nquae Daniel gessit uel pertulit et lacus istum\nnon habuit nec terribiles cinxere leones:\nnec Daniel eadem pro nomine passus erili est,\nuerbera uincla metus et noctem carceris atri,\nquae Felix horrenda tulit. qui rostra ferarum\nclausit adoranti faciens mansueta prophetae,\nqui fecit gelidos pueris orantibus ignes\numidaque in mediis dedit indumenta caminis,\nipse dedit celso Felicem iure potentem\npestiferis Satanae legionibus inperitare,\nin quibus iste feras omnes conpescit et ignes.\nnam quae non serpens, quae non hac belua turba est?\ndenique de multis unum loquar, ut sit ab uno\ndiscere daemoniis sensus constare ferinos.\nquidam homo, non longum tempus, tam prodigiali\ndaemone distentus fuit, ut iam non modo notos\nille cibos hominum, uel si congesta daretur\nmulta mensa dape, in facili consumeret haustu,\nuerum et gallinas habitantum limine raptas,\nmox ut sustulerat, rabido discerperet ore\net pluma incoctas non suffocante uoraret.\nquin et funeream saniem sitiebat et ossa\nlambebat, pecudum proiecta cadauera mandens,\nobscenus conuiua canum. hic modo daemone tanto\nsobrius ecce procul conductum exercet agellum\net curante deo sancta Felicis in aula\nredditus ipse sibi claro satis indice monstrat\nFelicem meritis et Christi nomine fortem\ninmanes domitare feras et uincere flammas.\ndicite qui testes operum Felicis adestis,\nnonne feras ignesque domat, cum daemonas urget,\nqui uitiis animas et morbis corpora frangunt,\nqui desideriis hominem flammantibus urunt\npeccatisque uorant? istos cruciansque fugansque\nnonne feras ignesque domat? fremit igneus ultor\nagminis igniferi Felix flammamque nocentem\nopprimit igne dei; tenebrarum uincitur ignis\nluminis igne pio; daemon fugit, et deus intrat;\net fit homo bene uersa domus, felicior aula,\npossessore deo taetrum infitiata colonum.\ncandidus et medicans ignis deus; hoc meus igne\nferuet, ut incensum restinguat daemona, Felix\nlaxatumque hominem flagrante refrigeret hoste.\nmira manus et uirga potens et celsa potestas\nintra unum mixtis inimico foedere corpus\nspiritibus Felix interuenit inter operta\npectoris et tenues dirimit subtilior auras,\ndaemone discernens animam, quo libera pulso\nmens hominem recipit. par hoc operi est opus illi,\nquo merram tristem sacri dulcedine ligni\nin populi potus crucis inmutauit imago.\nsic Felix pietate potens, quia nobilis altae\nconfessor crucis est, ipsum quasi tristia merrae\npocla hominem mutat. qui nunc inflatus acerbo\ndaemone uipereum per spumea labra saporem,\nconcussu laterum et singultu gutturis ampli\nsaepius adsiliens flatus ructabat amaros,\niam totus uel solus homo in sua iura reuersus\ndulce sapit, sanum spirat placidumque profatur.\nergo et Felicem uirtutis dextera cingit.\ninde potens uarias tenebrosi principis artes\ndeuorat ut magicos Moseia uirga dracones.\ncernimus ecce pares domini caelestis adesse\nad meritum Felicis opes, operum quoque formas\ncongruere et quaecumque patres in corpore sancti\nediderint documenta dei sine corpore uiuum\nin Christo Felicem agere insignique potentem\nmente animam, positi dum corporis ossa quiescunt,\nante diem reditus claris praetendere signis,\nqualem pro meritis sit gestatura coronam,\ncum steterit toto rediuiuus corpore Felix.\nomnes quisque suo radiabunt lumine sancti\ndissimili fulgore pares nec iudice Christo\nalter in alterius meriti dispendia crescent;\nChristus erit cunctis regnum lux uita corona.\ncernite distinctos actu sed honore iugatos\ntestamentorum ueterisque nouique magistros,\nin quibus una dedit geminas sapientia leges.\natque ita uirtutes uarias par gloria pensat.\nnon Petrus inrupit uirga mare, sed neque Moyses\naequoris incessit liquido; tamen unus utrique\nfulget honos, unus quoniam fuit auctor utrique\nscindere aquas uirga, pedibus calcare fluenta,\nqui deus est ueterum in sanctis, deus ipse nouorum;\nquo data lex domino est, ex ipso gratia uenit;\nille deus Danielis et ille trium puerorum\nFelicis deus ipse deus nec se minor ipse est\nin sancto Felice deus, per quem bona dona\net medicas exercet opes terraque marique.\nomni namque die testes sumus undique crebris\ncoetibus aut sanos gratantia. reddere uota\naut aegros uarias petere ac sentire medellas.\ncernimus et multos peregrino a litore uectos\nante sacram sancti prostratos martyris aulam,\ndum referunt grates, tolerata referre pericla,\ntestantes ualidis conlisa naue procellis\nse raptos miserante deo Felicis et ipsa\neducente manu Maris emersisse profundo\net desperatam placidos cepisse salutem,\nFelicis meritis et aquas et cedere flammas.\npraeterita ut taceam meriti documenta potentis,\nnouimus experti, pauor e terrore recenti\nuibrat adhuc memores animos, recolentibus illa\nquae tulimus paene absumptis incendia tectis;\nquamlibet extinctae recalent uestigia flammae\nmentibus et magni cumulant Felicis amorem,\nquem prope corporeo praesentem uidimus actu\nobiectare manus flammis et nostra tueri\nlimina iuncta suis, quae tamquam territa sancti\nobstantis facie prope tangens flamma pauebat\npulsaque de nostri rapiendo culmine tecti,\ncomminus in tuguri uicina strage perarsit.\nmira loquar, stetit inmotus sine flatibus aether\nnec nemorum foliis ullum dedit aura tremorem,\nne posset rapidus procedere longius ignis\nper contexta uolans sociarum tigna domorum,\nsed uentis deserta cadentibus ire negaret\nflamma et consumpto moreretur languida pastu.\nconsimili modo nos, Felix, ope solue periclis,\nnec domibus nostris propient mala, pulsaque per te\nhorrida sanguineo longe sonet ira flagello.\nillam etiam uirtutem arcendis indue bellis,\nqua male labentem uicinis montibus amnem,\nqui subitis aucto pluuiis torrente redundans,\nsic tua praecipitans in limina saepe ruebat,\nut tectis coniuncta tuis habitacula uastis\nquassaret uiolentus aquis, ita flumine uerso\nfecisti mutare uias, ut nunc nouus illum\nalueus insolita ducat regione furentem\nnostraque longinquo uitantem tecta meatu:\nsic modo bellisono uenientes flumine pugnas\nde. nostris auerte locis. manus inpia sacris\nfinibus absistat, quibus est tua gratia uallum,\natque tuam timeant hostes quasi daemones aulam,\nnec cruor haec uiolet quae flamma uel unda refugit.\nNascere, quae tardo semper mihi redderis ortu\nmox et in occasum properans fugis, aegra redire,\nales abire, dies. nam te per longa morantem.\ntempora, dum tardi nitens rota uertitur anni,\nsustineo intentis adfecto pectore uotis.\nquam cuperem totis mihi te lucere diebus,\nuel si quando uenis, ita conpensare moras, ut\naestiuis posses spatiis producere lucem\naut illum pensare diem, qui sistere iussis\nsideribus longo lassauit lumine mundum,\nhumanos duplicans dilata nocte labores.\nnunc te, cara dies, rapido nimis aere nobis\ntemporis hiberni lex subtrahit et breuiatas\ncogit hiems horas cita lumine, pigra tenebris.\nsed bene quod tibi sol, Felix, cui gratia perpes,\ninlustrante micat Christo propriumque coruscat\nnatali iubar ipse suo neque conditur umquam\ncasibus occiduis aeterni splendor honoris.\ni, fugitiua dies, elabere, non reuocabo,\nnec te iam querar esse breuem, quia te sine Felix\nsemper inextincto praesens mihi lumine fulget.\nsi natalis abest, plus est quod iugiter ipse\nlux huius natalis adest. nec enim ille die fit\nsanctus, cuius honor celebrandi causa diei est.\nquod si natalem reliquis praestare diebus\nturba facit, solito quae densius ad sacra currit\nlimina, conferta prope semper plebe uidemus\nnatalem Felicis agi. nam quae, rogo, uotis\ncassa dies oritur uel magnis rara cateruis?\nsed tamen hanc speciale decus retinere fatebor\niure diem, expleto quondam qua contigit aeuo\nponere terrenos habitus et ad alta uocari\nsidera Felicem retinendum sede beata.\n..-- firmat enim ratio ista fidem, quae tempora certis\ndistinguit titulis sacrosque per annua signat\nfesta dies, quibus ad domini miracula quondam\nantiqui tremuere patres, horrenda sinistris\net semper celebranda piis, quia commoda sanctis,\ndura fuere malis. testis Memphitica tellus\net mare tunc factum sanctis humus, aequor iniquis,\nceteraque his paria Aegypto multasque per oras\ngesta deo memori nobis recoluntur amore.\nsic aeque diuina feruntur munera Christi:\nut ueneranda dies cunctis, qua uirgine natus\npro cunctis hominem sumpsit deus, utque deinde,\nqua puerum stella duce mystica dona ferentes\nsubpliciter uidere magi, seu qua magis illum\nIordanis trepidans lauit tinguente Iohanne\nsacrantem cunctas recreandis gentibus undas,\nsiue dies eadem magis illo sit sacra signo,\nquo primum deus egit opus, cum flumine uerso\npermutauit aquas praedulcis nectare uini.\n\\'-,..r quid paschale epulum? nam certe iugiter omni\npascha die cunctis ecclesia praedicat oris,\ncontestans domini mortem cruce, de cruce uitam\ncunctorum; tamen hoc magnae pietatis in omnes\ngrande sacramentum praescripto mense quotannis\ntotus ubique pari famulatu mundus adorat,\naeternum celebrans rediuiuo corpore regem.\nhoc sollemne dies sequitur (septem numeramus\nhebdomadas, et lux populis festiua recurrit),\nqua sanctus quondam caelo demissus ab alto\nspiritus ignito diuisit lumine linguas,\nunus et ipse deus diuersa per ora cucurrit\nomnigenasque uno sonuit tunc ore loquellas,\nomnibus ignotas tribuens expromere uoces,\nquisque suam ut gentem peregrino agnosceret ore\nexternamque suo nesciret in ore loquellam.\nbarbarus ipse sibi non notis nota canebat\nuerba, suis aliena loquens; sed in omnibus unum\nuoce deum uaria laudabat spiritus unus.\nut citharis modulans unius uerbere plectri\ndissona fila mouet uel qui perflantia textis\nlabra terit calamis, licet unum carmen ab uno\nore ferat, non una sonat uariosque magistra\ntemperat arte sonos, arguta foramina flatu\nmobilibusque regit digitis clauditque aperitque,\nut rapida uice dulcis eat redeatque cauernis\ncurrens aerio modulabilis aura meatu,\nexplicet inruptos animata ut tibia cantus:\nsic deus omnisonae modulator et arbiter unus\nharmoniae, per cuncta mouet quam corpora rerum,\net naturae opifex deus omnis et artis, in omni\nfons opere et (finis), faciens bona factaque seruans,\nipse manens in se media pietate uicissim,\nqua pater in uerbo, qua filius in patre regnat,\nquo sine nil factum, per quem sata cuncta in eodem\nconsistunt, idem nouat omnia principe uerbo,\nqui cruce purpurea pretiosi sanguinis ostro\narduus ascensu uolucri penetrauit in alta\nnube super Cherubin uolitans seditque parenti\ndexter et inde suis caelestia dona profudit,.\nspiritum ab unigena sanctum (et) patre procedentem,\nqui deus ipse deo ueniens licet adsit ubique,\nconspicuo tamen adlapsu ruit igneus illic,\npubis apostolicae concors ubi coetus agebat,\nmoxque nouo sonitu multis ex urbe coactis\nomni ex gente uiris sedit quasi flamma per omnes\net simul in cunctis spiramine dissonus uno,\nut lyricas facili modulatus pectine chordas,\ndiuiduis eadem cecinit praeconia linguis,\nincutiens uarias humana per organa uoces.\ntalis ubi lectas inpleuit crapula mentes,\nructauere sacras ieiuno gutture laudes\nebria corda deo; quis me miseratus ab isto\nflumine potabit, quod sobriat ebrietate?\nergo uelut caelum stellis et floribus arua\ntemporibusque annos dominus, sic ipsa diebus\ntempora distinxit festis, ut pigra diurnis\ningenia obsequiis saltem discrimine facto\npost interuallum reduci sollemnia uoto\nsancta libenter agant residesque per annua mentes\nfesta parent domino, quia iugiter intemeratos\niustitiae seruire piget, delinquere suetis\nparcere peccato labor est. decurritur omni\nualle, per ascensum non est euadere cursu.\nhinc uia labendi procliuior et uia uitae\ndurior; illa capax multis, haec ardua paucis. \\\\\ninde bonus dominus cunctos pietatis ut alis\ncontegat, inualidis niti uirtutis ad arcem\ncongrua sanctorum dedit interualla dierum,\nut saltem officiis mediocribus ultima Christi\nuestimenta legant, et eos uel fimbria sanet,\nqui non extorres penitus regione salutis\nintra perpetuae stabulant praesepia uitae,\nlonginqui primis, non longo fine secundis.\nprimus enim uitae gradus est pertexere cunctos\ncontinua bonitate dies et tempore toto\npascha sacrum Christi cultu celebrare pudico.\nquod si mixta seges tribulis mihi germinat et cor\nincultum stimulat terreni spina laboris,\nuel festis domino studeam me offerre diebus,\nut uel parte mei tangam confinia uitae,\ncorpore ne toto trahar in consortia mortis.\nquamquam igitur iugi nos, qui statione propinqua\nadcolimus, sancti potiamur honore patroni,\nquem et sine natali denote frequentia semper\nconcelebrat, tamen ut proprii per erilia uernae\nfesta relaxemur curis et uota canamus,\nhuius laetitiae princeps psallentibus ibo\nfratribus et socium ducam quasi signifer agmen.\nnam licet e uaria populi regione frequentes\nconparibus uotis hodie pia gaudia fundant,\nme tamen uberius decet atque insignius isto\nexultare die, quia nemo obstrictior est me\ndebitor huic, cui priuato specialius astro\nista dies tantum peperit sine fine patronum.\nsalue, cara dies, salue, mihi lux mea, salue,\nsemper festa mihi; sed in hoc mihi clarior anno\norta refulsisti, quia cum Felicis honore\nI 1/ Nicetam reuehis, sanctorum ut amore duorum-\nbinum habeam natalem hodie, quo corpore sumpti\nmartyris excessum celebrans et corpore prompti\necce sacerdotis reditum satiatus adoro,\nsuscipiens humili metantem in pectore Christum.\n/ exultet mea nunc anima edicatque quod olim\nsponsa canebat amans domino uocalis amanti:\nimber abit, discessit hiems, uox turturis altae\nin nostra tellure sonat, dat uitis odorem,\nflorida et in terris miramur lilia caeli.\nunde repente, precor, uersa uice temporis annus\nuer agit et gelidis flores uisuntur in agris?\niunctus adest domini Christi comitatus amicis\nNicetes; hinc uernat hiems, hinc undique nobis\nspirat odoratos uegetabilis aura uapores;\nhoc de corde uenit benedicti spiritus agri.\nuita pudicitiae et liquido mens candida uero\nNicetam faciunt, flores et aromata Christi.\nmunere quid tanto dignum uel corde uel ore\npauper et insipiens et paruulus edere possim?\nipso nunc Felice opus est et in hoc mihi munus,\nsumat ut a Christo, mihi quas inpertiat ipse,\nut digne sibi grater, opes. et nunc mihi uellem\nuiua perennis aquae manarent flumina uentre,\nut non ore meo sed Christi munere possem\nlaetitiam enarrare meam, quae munere Christi\nuberius solito placidum mihi pectus inundat\nnatalemque mihi duplicat Felicis amore\nmultiplici. uideo praesenti lumine coram\nNiceten ridere mihi, uisoque parente, \\'l.-,\ncuius prae cunctis amor in me regnat, et ipse\nNicetes fio, benedicti nominis instar\nmente gerens, quae nunc uoto uictore triumphat.\nhunc ego conspiciens longo post tempore longe\nnatali uenisse tuo, clarissime Felix,\nnonne tua ducente manu aduentasse fatebor?\nnam quis tam claro poterit non cernere signo\nhoc prece mi uenisse tua, ut, quod sumere uotis\nuix poteram aut ipso saltem mihi fingere somno,\nNicetam rursus coram Felicis in ipso\nnatali uisu simul amplexuque tenerem\natque iterum sub eo canerem mea debita, Felix,\nauditore tibi. sed quid faciam rogo. pauper\ndiuitis adsideo mensae et miser audeo magnis\ninsertare manum dapibus; neque cogito quod me\ntalia consimili uice, qualia sumo, parare\nconueniat dignumque isto dare iudice uerbum.\nquare inopi da, sancte, tuo, ut te digna patrono\net pariter condigna tuo loquar ausus amico.\nposco tuos, Felix, tecum ad tua uota parentes.\nquae tua uota loquor, mea sunt et uerius haec sunt\nuota mea; at tibi celsus honor terrena recusat\ngaudia. sed quia nostra tuae sunt gaudia palmae\net tua dignaris tibi ducere uota tuorum,\nergo tuos etiam, Felix, inploro parentes;\nhic quoque ades, mihi nunc poscas ut adesse uocatos.\nqui colitis laetos paradisi caelitus hortos\nquique sub excelsa domini requiescitis ara,\npulcher apostolici chorus agminis et patriarchae,\ngens prior, ambo chori procerum, quos agmine bino\nper duodena deus signauit nomina patres\ngentibus et populis regnum ad caeleste uocandis,\nuos etiam, sancti, subplex deposco, prophetae,\nin nostra qui carne deum fore praececinistis,\nuos quoque corporibus caesis et sanguine fuso\noccisum et uiuum testati martyres agnum,\nomnes diuinis a fontibus una propago,\nquos pius Abraham sacer Isac lenis Iacob\nprogenuere deo per inenumerabile semen\net bifidum meritis caelestibus atque caducis,\naequantes his astra poli, his telluris harenam.\ncredo equidem uos officio pietatis ad istum\nundique conuenisse diem Felicis amore,\nut confessoris socii celebretis honorem.\nnon autem tanti mihi sum praesumptor honoris,\nut sanctos idcirco meis modo protinus omnes\nsensibus adspirare precer quasi munere tanto\ndignus, ut illa meo resonet uox turturis ore,\nquam totum tellus audiuit laeta per orbem,\nsed quia uox diuina decet Felicis honorem\net quia Nicetes, domini puer atque sacerdos,\ni, longinqua tellure mihi modo missus ad istum\nÅ‚I ecce diem uenit, uir tam bonus ore magistro\nquam sacer est uictore animo uel corpore uicto.\no mihi fulminea Cherubin si forcipe sumptum\ncarbonem ex ipsa domini procul efferat ara\net peccatoris male pinguia labra perurat,\nut defaecato concretis sordibus ore, .\nnon ut ab ore meo, sed ut auditoris ab ore,\nipsius hausta meo depromam dignius ore,\nne peccatoris stolidi sermo asper et aeger\net uiolet castas et doctas uerberet aures!\nsed quoniam lateri meus adsidet ipse magister,\ncomminus e regione situm uenerante frequenter\nlumine conspiciam; forsan sapientis ab ore,\nut quondam effetae pecudes pastoris Iacob,\nconcipiam sterili fecundos pectore sensus.\nnamque et Nicetes domino benedictus ut ille\nmitis, ut Israel ouibus quoque pastor et haedis\nante lacum uiuentis aquae sedet; hic etiam tres\n\\'1: corde pari trina sibi legit ab arbore uirgas,\nquis in aqua positis pecus aduocat et coeuntes\ningrauidat uirgisque tribus concepta colorat,\nut de interrasa uariatis cortice uirgis\ninsignita gregis sancti fetura probetur.\nat pecori Laban non est nota. sed nota uitae;\nnam nota mortis erit Christo non esse notatos.\nsic animas steriles in nomine gratia trino\ninnouat, et uerbi coitu uir spiritus inplet\nconceptosque deo notat intus eclesia fetus\nuirgineo fecunda utero materque salutis,\ndum uirgis intenta tribus bibit uuida uerbi\nsemina et aeterni signatur lumine uultus.\nhinc sterilis peperit septem et defecit abundans\ndilatante deo tenues, tenuante superbos.\nsic ego Niceta uiso quasi fonte reperto\nsicut ouis sitiens ad uiua fluenta cucurri\naridus et sensi mea protinus ubera tendi,\nadtentusque diu pascentis in ora magistri\ninspexi docto uarias in pectore uirgas\nconspectumque bibi per lumina fixa colorem,\net me diuinis sparsit mens roscida guttis.\nsed tamen in tribus his, quia uenit mentio, uirgis,\nsi placet, inspiciamus adhuc mysteria regni.\ntres patriarcha sibi trina legit arbore uirgas,\nspirantem storacis, leuem platano, nuce firmam.\nspiritus in platano est, uirgo in storace, in nuce Christus.\nnam patulos platanus ramos expandit in umbras;\nsanctus inumbrata formauit uirgine Christum\nspiritus, et storacis puto uirga sit arbore Dauid\nprompsit odoratum quae uirgo puerpera florem.\nuirga nucis Christus, quoniam in nucibus cibus intus,\ntesta foris et amara super uiridi cute\\' cortex.\ncerne deum nostro uelatum corpore Christum,\nqui fragilis carne est, uerbo cibus et cruce amarus;\ndura superficies, uerbum crucis et crucis esca est,\ncaelestem Christi claudens in carne medullam.\nsed cruce dulcis item, quia protulit arbore uitam\nuita deus noster; ligno mea uita pependit,\nut staret mea uita deo. quid, uita, rependam\npro uita tibi, Christe, mea? nisi forte salutis\naccipiam calicem, quo me tua dextra propinet,\nut sacro mortis pretiosae proluar haustu.\nsed quid agam? neque si proprium dem corpus in ignes\nuilescamque mihi, nec sanguine debita fuso\niusta tibi soluam, quia me reddam tibi pro me,\net quicquid simili uice fecero, semper ero inpar,\nChriste, tibi, quia tu pro me mea, non tua, Christe,\ndebita soluisti, pro seruis passus iniquis.\nquis tibi penset amor? dominus mea forma fuisti,\nut seruus tua forma forem; et res magna putatur\\'\nmercari propriam/de re pereunte salutem?\nperpetuis mutare caduca et uendere terram, .\n1.. caelum emere? ecce deus quanto me carius emit\nmorte crucis? passus, deiectus imagine serui,\nut uiles emeret pretioso sanguine seruos. ^\nsed quid agam? intuto temerarius euehor alto,\nausus in excelsum fragili me credere pinna;\nmartyris egregii natalem, qui meus est mos,\nmateria leuiore canens, in summa repente\nemicui, super astra uolans mentemque procacem\nad rerum fontem misso sermone tetendi.\nunde mihi hos animos? quae me leuat aura superbum?\nnon agnosco tumens mea pectora; maior agit mens.\nsentio Nicetam, dum proximus adsidet et me\ntangit et adiuncto lateri uicinus anhelat.\nacer anhelantis iuxta me spiritus intrat\ninsolitumque potens meditanti suscitat ignem,\nfrigentes animans admoto fomite fibras.\nsed reprimam tumidos flatus nec magna super me\nexiguus spirabo loqui referarque relicta\nparuus humo et plano modici pede carminis ibo.\nquamuis Felicis meritum sublime profari\nnon possim sine laude dei, tu, sancte, paterno\nsuscipe me, Niceta, sinu, et dum pectore docto\nsustineor caput in blando mihi corde reclinans,\nsal tuus insulsum me condiat et sitientes\ndiues uena riget riuo mihi perpete sensus.\ndicam iterum gaudens et adhuc uix muneris huius\ncredulus ingeminabo rogans: dic, quaeso, redisti\nteque ipsum teneo Nicetam, in quo hactenus aeger\nnoctes atque dies anima tabente pependi?\nuenisti tandem quarto mihi redditus anno?\nsed grates Christo, quia te uel sero reuexit.\nquam metui ne te mediis regionibus hostis\ndisclusum opposita bellorum nube teneret!\nsed desideriis superantibus obuia nobis\nuincula rupisti, nec te mare nec labor ullus\nnec Gothici tenuere metus nec frigora longis\ndura uiis; uere in tantis, Niceta, fuisti\ncasibus adfectu uictus uictorque benigno,\nfortis et infirmus pariter, sed utrumque potenter.\nuictus amicitia, uictus Felicis amore, .\nuicisti duros tenera pietate labores.\nnunc age, sancte parens, aurem mihi dede manumque;\nnodemus socias in uincula mutua palmas\ninque uicem nexis alterno foedere dextris\nsermones uarios gressu spatiante seramus.\nenarrare libet simul et monstrare parenti\nsollicito nostros toto quo defuit actus\ntempore. nam cui iure magis mea gesta retexam\nFelicisque manu nobis operata reuoluam,\nquam cui cura sumus? gemino qui iure magistri\net patris ut bene gesta probet, sic inproba damnet,\ncorrigat errata et placidus disponat agenda;\ninperfecta iuuet precibus, perfecta sacerdos\ndedicet, atque ita se Felicis in aedibus ultro\natque citro referat, tamquam ipsum pectore toto\nFelicem gerat et patria se iactet in aula.\nergo ueni, pater, et socio mihi iungere passu,\ndum te circumagens operum per singula duco.\necce uides istam, qua ianua prima receptat,\nporticus obscuro fuerat prius obruta tecto;\nnunc eadem noua pigmentis et culmine creuit.\nast ubi consaeptum quadrato tegmine circa\nuestibulum medio reseratur in aethera campo,\nhortulus ante fuit male culto caespite, rarum\narea uilis holus nullos praebebat ad usus.\ninterea nobis amor incidit hoc opus isto\naedificare loco; namque hunc res poscere cultum\nipsa uidebatur, uenerandam ut martyris aulam\neminus aduersa foribus de fronte reclusis\nlaetior inlustraret honos et aperta per arcus\nlucida frons bifores perfunderet intima largo\nlumine, conspicui ad faciem conuersa sepulchri,\nquo tegitur posito sopitus corpore martyr,\nqui sua fulgentis solii pro limine Felix\natria bis gemino patefactis lumine ualuis\nspectat ouans gaudetque piis sua moenia uinci\ncaetibus atque amplas populis gaudentibus aulas,\nlaxari densas numerosa per ostia turbas.\nipsaque, qua tumulus sacrati martyris extat,\naula nouos habitus senio purgata resumpsit.\ntrina manus uariis operata decoribus illam\nexcoluit, biiuges laqueari et marmore fabri,\npictor imaginibus diuina ferentibus ora.\necce uides quantus splendor uelut aede renata\nrideat insculptum camera crispante lacunar.\nin ligno mentitur ebur, tectoque superne\npendentes lychni spiris retinentur aenis\net medio in uacuo laxis uaga lumina nutant\nfunibus, undantes flammas leuis aura fatigat.\nquaeque prius pilis stetit, haec modo fulta columnis,\nuilia mutato spreuit caementa metallo.\nsed rursum redeamus in atria. conspice sursum\ninpositas longis duplicato tegmine cellas\nporticibus, metanda bonis habitacula digne,\nquos huc ad sancti iustum Felicis honorem\nduxerit orandi studium, non cura bibendi.\nnam quasi contignata sacris cenacula tectis\nspectant de superis altaria tuta fenestris,\nsub quibus intus habent sanctorum corpora sedem.\nnamque et apostolici cineres sub caelite mensa\ndepositi placitum Christo spirantis odorem\npulueris inter sancta sacri libamina reddunt.\nhic pater Andreas, hic qui piscator ad Argos\nmissus uaniloquas docuit mutescere linguas;\nqui postquam populos ruptis erroris iniqui\nretibus explicuit traxitque ad retia Christi,\nThessalicas fuso damnauit sanguine Patras.\nhic et praecursor domini et baptista Iohannes,\nidem euangelii sacra ianua metaque legis,\nhospes et ipse mei ueniens Felicis ad aulas,\nparte sui cineris fraternum funus honorat.\nhic dubius gemino Didymus cognomine Thomas\nadiacet; hunc Christus pauidae cunctamine mentis\npro nostra dubitare fide permisit, ut et nos\nhoc duce firmati dominumque deumque trementes\nuiuere post mortem uero fateamur Iesum\ncorpore, uiua suae monstrantem uulnera carnis,\nut ueniente die, qua iam manifestus aperta\nluce deus ueniet, cruciata in carne coruscum\nagnoscant trepidi quem confixere rebelles.\nhic medicus Lucas prius arte, deinde loquella,\nbis medicus Lucas; ut quondam corporis aegros\nterrena curabat ope, et nunc mentibus aegris\nconposuit gemino uitae medicamina libro.\nhis socii pietate fide uirtute corona\nmartyres Agricola et Proculo Vitalis adhaerens\net quae Chalcidicis Euphemia martyr in oris\nsignat uirgineo sacratum sanguine litus.\nVitalem Agricolam Proculumque Bononia condit,\nquos iurata fides pietatis in arma uocauit\nparque salutiferis texit uictoria palmis\ncorpora transfixos trabalibus inclita clauis.\nhic et Nazarius martyr, quem munere fido\nnobilis Ambrosii substrata mente recepi;\nculmina Felicis dignatur et ipse cohospes\nfraternasque domos priuatis sedibus addit.\nquamuis sancti omnes toto simul orbe per unum\nsint ubicumque deum, quo praesentantur ubique\ncorporis ut sua membra deo, sed didita sanctis\nsunt loca corporibus, neque tantum, qua iacet ora\ntotum corpus, ibi positorum gratia uiuit;\nsed quacumque pii est pars corporis, et manus extat\ncontestante deo meriti documenta beati,\nmagna et in exiguo sanctorum puluere uirtus\nclamat apostolici uim corporis indice uerbo.\nhis igitur uicinus erit quicumque supernis\ncastus aget tectis et qui procul aduena recto\npercitus adfectu sanctas properarit ad aedes;\ncum uelit oratum Christo secretus adire,\nsiue die seu nocte uelit sua promere uota,.\ninpiger adtiguo de limine prodeat hospes.\nhoc etiam mirare, domus quod martyris alta\nlege sacramenti per limina trina patescit\n(fassus enim est unum trino sub nomine regnum).\net quod contextae iunctis sibi molibus aedes\niure pio signant, quoniam, etsi culmina plura\nsint domibus structis, sanctae tamen unica pacis\nest domus et multis unum concordia membris\ncorpus agit, cui conpago stat uertice Christi.\nforsitan haec inter cupidus spectacula quaeras,\nunde replenda sit haec tot fontibus area diues,\ncum procul urbs et ductus aquae prope nullus ab urbe\nexiguam huc tenui dimittat limite guttam.\nrespondebo, nihil propria nos fidere dextra,\nnil ope terrena confidere, cuncta potenti\ndeposuisse deo et fontes praesumere caelo.\ndenique cisternas adstruximus undique tectis,\ncapturi fundente deo de nubibus amnes,\nunde fluant pariter plenis caua marmora labris.\nquod si etiam interdum obueniat defectus aquarum,\nordine disposito uarias distincta figuras\nconcharumque modis et pictis florida metis\nforte erit et siccis spectabilis area uasis.\nnamque tenes etiam magna Salomonis in aede\nquam fuerit decori siccum mare, quod sapiens rex\naere dedit solido et tauris suspendit aenis.\naspice nunc aliud latus: ut sit porticus una,\net paries mediis spatio bipatente columnis\nculmine discretas aditu sibi copulat aulas.\n. tempus in hanc transire oculis peragrantibus aedem,\nquae longum reserata latus, cum lumine caeli\nadquirit spatium tecti, quod in atria iuncta\npanditur, insertos socians disiuncta per arcus\net populis rigui praebet spectacula campi,\nquem tamen includunt structo circumdata saepto\nmoenia, ne pateant oculis sacra tecta profanis\nuestibulumque patens aurae defendant operta.\nnec mirere sacras spatiis adcrescere caulas;\ncrescit ubique potens aeterni gloria Christi,\nsanctorum cumulatur honor, deus omnibus unus\nnoscitur, inlustrat quia sanctus spiritus orbem,\ncumque coaeterno regnat patre filius heres,\ninde propagato pia gratia lumine ueri\nmultiplicat populis aeternae semina uitae.\net quia pastor oues auget bonus, ampla redemptis\ncrescere cum gregibus fauet altus ouilia Christus.\ningredere haec psalmis recinens, antistes, et hymnis\net mea uota refer domino et tua gaudia uotis\niunge meis, celebrans communis festa patroni.\ntempore oportuno pro peccatore rogabis\ngaudentem dominum de confessoris honore.\nhoc duce procliui tua tramite uota ferentur,\nFelix diuinas tibi praeuius ibit ad aures,\nteque sacris psalmisque simul deuota litante\nobsequia placido descendet numine Christus,\nut populum templumque sacra caligine uelet,\ninfundens niueam per operta sacraria nubem.\nnunc uolo picturas fucatis agmine longo\nporticibus uideas paulumque supina fatiges\ncolla, reclinato dum perlegis omnia uultu.\nqui uidet haec uacuis agnoscens uera figuris\nnon uacua fidam sibi pascit imagine mentem.\nomnia namque tenet serie pictura fideli,\nquae senior scripsit per quinque uolumina Moyses,\nquae gessit domini signatus nomine Iesus,\nquo duce Iordanis suspenso gurgite fixis\nfluctibus a facie diuinae restitit arcae.\nuis noua diuisit flumen; pars amne refuso\nconstitit et fluuii pars in mare lapsa cucurrit\ndestituitque uadum, et ualidus qua fonte ruebat\ninpetus adstrictas alte cumulauerat undas\net tremula conpage minax pendebat aquae mons,\ndespectans transire pedes arente profundo\net medio pedibus siccis in flumine ferri\npuluerulenta hominum duro uestigia limo.\niam distinguentem modico Ruth tempora libro,\ntempora Iudicibus finita et Regibus orta,\nintentis transcurre oculis; breuis ista uidetur\nhistoria, at magni signat mysteria belli,\nquod geminae scindunt sese in diuersa sorores.\nRuth sequitur sanctam quam deserit Orpha parentem;\nperfidiam nurus una, fidem nurus altera monstrat:\npraefert una deum patriae, patriam altera uitae.\nnonne, precor, toto manet haec discordia mundo\nparte sequente deum uel parte ruente per orbem?\natque utinam pars aequa foret necis atque salutis!\nsed multos uia lata capit facilique ruina\nlabentes prono rapit inreuocabilis error.\nforte requiratur quanam ratione gerendi\nsederit haec nobis sententia, pingere sanctas\nraro more domos animantibus adsimulatis.\naccipite et paucis temptabo exponere causas.\nquos agat huc sancti Felicis gloria coetus,\nobscurum nulli; sed turba frequentior hic est\nrusticitas non cassa fide neque docta legendi.\nhaec adsueta diu sacris seruire profanis\nuentre deo, tandem conuertitur aduena Christo,\ndum sanctorum opera in Christo mirantur aperta.\ncernite quam multi coeant ex omnibus agris\nquamque pie rudibus decepti mentibus errent.\nlonginquas liquere domus, spreuere pruinas\nnon gelidi feruente fide; et nunc ecce frequentes\nper totam et uigiles extendunt gaudia noctem,\nlaetitia somnos, tenebras funalibus arcent.\nuerum utinam sanis agerent haec gaudia uotis\nnec sua liminibus miscerent pocula sanctis.\nquamlibet et ieiuna cohors potiore resultet\nobsequio, castis sanctos quae uocibus hymnos\npersonat et domino cantatam sobria laudem\ninmolat: ignoscenda tamen puto talia paruis\ngaudia quae ducunt epulis, quia mentibus error\ninrepsit rudibus; nec tantae conscia culpae\nsimplicitas pietate cadit, male credula sanctos\nperfusis halante mero gaudere sepulchris.\nergo probant obiti quod damnauere magistri?\nmensa Petri recipit quod Petri dogma refutat?\nunus ubique calix domini, est cibus unus et una\nmensa domusque dei. discedant uina tabernis;\nsancta precum domus est ecclesia; cede sacratis\nliminibus, serpens. non hac male ludus in aula\ndebetur, sed poena tibi; ludibria misces\nsubpliciis, inimice, tuis. idem tibi discors\ntormentis ululas atque inter pocula cantas.\nFelicem metuis, Felicem spernis inepte,\nebrius insultas, reus oras; et miser ipso\niudice luxurias, quo uindice plecteris ardens.\npropterea uisum nobis opus utile totis\nFelicis domibus pictura ludere sancta,\nsi forte adtonitas haec per spectacula mentes\nagrestum caperet fucata coloribus umbra,\nquae super exprimitur titulis, ut littera monstret\nquod manus explicuit, dumque omnes picta uicissim\nostendunt releguntque sibi, uel tardius escae\nsint memores, dum grata oculis ieiunia pascunt,\natque ita se melior stupefactis inserat usus,\ndum fallit pictura famem; sanctasque legenti\nhistorias castorum operum subrepit honestas\nexemplis inducta piis; potatur hianti\nsobrietas, nimii subeunt obliuia uini.\ndumque diem ducunt spatio maiore tuentes,\npocula rarescunt, quia per miracula tracto\ntempore iam paucae superant epulantibus horae.\nquod superest ex his, quae facta et picta uidemus,\nmateriam orandi pro me tibi suggero poscens,\nrem Felicis agens ut pro me sedulus ores.\net decet, ut quem mente pia comitaris eundem\net mentis facie referas animoque sequaris\npar in amore mei; nec enim miser ambigo amari\nmartyre, uel modici dignatus amore catelli,\ncum mihi uita domus res gratia gloria panis\nsit Felix donante deo. quo praefcule posce\nmontibus in sanctis mea fundamenta locari\net coeptam peragi inrupto molimine turrem.\nde Genesi, precor, hunc orandi collige sensum,\nne maneam terrenus Adam, sed uirgine terra\nnascar et exposito ueteri noua former imago.\neducar tellure mea generisque mei sim\ndegener et sponsae festinem ad mellea terrae\nflumina, Chaldaei seruatus ab igne camini.\nsim facilis tectis quasi Lot fore semper aperta,\nliberer ut Sodomis; neque uertam lumina retro,\nne salis in lapidem uertar sale cordis egenus.\nhostia uiua deo tamquam puer offerar Isac\net mea ligna gerens sequar almum sub cruce patrem.\ninueniam puteos, sed ne, precor, obruat illos\ninuidus et uiuentis aquae caecator Amalech.\nsim profugus mundi, tamquam benedictus Iacob\nfratris Edom fugitiuus erat, fessoque sacrandum\nsubponam capiti lapidem Christoque quiescam.\nsit mihi castes amor, sit et horror amoris iniqui,\ncarnis ut inlecebras uelut inuiolatus Ioseph\neffugiam uinclis exuto corpore liber\ncriminis et spolium mundo carnale relinquam.\ntempus enim longe fieri conplexibus, instat\nsumma dies, prope iam dominus, iam surgere somno\ntempus et ad domini pulsum uigilare paratos.\nsit mihi ab Aegypto bonus exitus, ut duce lege\ndiuisos penetrans undosi pectoris aestus\nfluctibus euadam rubris dominique triumphum\ndemerso Pharaone canam, cui subplice uoto\nexultando tremens et cum formidine gaudens\nipsius pia dona, meos commendo labores.\nadsere, Niceta, prece quod precor, et simul omnes,\nqui simul huc sancta pro religione coistis,\ndeuoti domino et gratantes dicite mecum:\nhaec tibi, Christe deus, tenui fragilique paratu\npro nobis facimus; nec enim te, summe creator,\nfacta manu capiunt, toto quem corpore mundus\nnon capit, angustum cui caelum terraque punctum est.\nsed sanctis sine fine tuis deuota ferentes\nobsequia exiguo magnos ueneramur honore,\n645 sperantes illis exoratoribus, ut tu\nin nobis operum ponas perfecta tuorum\nculmina et extructis habitator mentibus adsis.\nIn ueteri nobis nona res adnascitur actu,\net solita insolito crescunt sollemnia uoto,\nmateriamque simul mihi carminis et simul almi\nnatalem geminant Felicis in aedibus eius\nnata recens opera haec, quae molibus undique celsis\ncernitis emicuisse pari splendentia cultu.\nistic porticibus late circumdata longis\nuestibula incluso tectis reserantur operto\net simul astra oculis, ingressibus atria pandunt.\nillic adiunctis sociantur moenibus aulae\ndiffusoque situ simul et coeunte patentes\naemula consertis iungunt fastigia tignis\net paribus uarie speciosae cultibus extant\nmarmore pictura laquearibus atque columnis,\ninter quae et modicis uariatur gratia cellis;\nquas in porticibus, qua longius una coactum\nporticus in spatium tractu pertenditur uno,\nadpositas lateri tria comminus ora recludunt\ntrinaque cancellis currentibus ostia pandunt.\nmartyribus mediam pictis pia nomina signant,\nquos par in uario redimiuit gloria sexu.\nat geminas, quae sunt dextra laeuaque patentes,\nbinis historiis ornat pictura fidelis.\nunam sanctorum conplent sacra gesta uirorum,\nIob uulneribus temptatus, lumine Tobit;\nast aliam sexus minor obtinet, inclita Iudith,\nqua simul et regina potens depingitur Esther.\ninterior uariis ornatibus area ridet,\nlaeta super tectis et aperta luce serenis\nfrontibus atque infra niueis redimita columnis.\ncuius in exposito praelucens cantharus extat,\nquem cancellato tegit aerea culmine turris.\ncetera dispositis stant uasa sub aere nudo\nfonticulis, grato uarie quibus ordine fixis\ndissidet artis opus, concordat uena metalli,\nunaque diuerso fluit ore capacibus unda.\nbasilicis haec iuncta tribus patet area cunctis,\ndiuersosque aditus ex uno pandit ad omnes,\natque itidem gremio diuersos excipit uno\na tribus egressus, medio spatiosa pauito;\nquod tamen ordinibus structis per quinque nitentum\nagmina concharum series denseta coacto\nmarmore mirum oculis aperit, spatiantibus artat;\nsed circumiectis in porticibus spatiari ,\ncopia larga subest interpositisque columnas\ncancellis fessos incumbere et inde fluentes\naspectare lacus pedibusque madentia siccis\ncernere nec calcare sola et certamine blando\nmirari placido salientes murmure fontes.\nnon solum hiberno placitura in tempore praesto est\ncommoditas, quia sic tecti iuuat umbra per aestum,\nsicut aprica placent in frigore siccaque in imbri.\nparte alia patet exterior quae cingitur aeque\narea porticibus, cultu minor, aequore maior.\nante sacras aedes longe spectabile pandit\nuestibulum, duplici quae extructis tegmine cellis\nper contextarum coeuntia tigna domorum\ncastelli speciem meditatur imagine muri\nconciliisque forum late spatiabile pandit.\nquale loco signum Felix uenerandus in isto\nediderit nuper, celeri narrabo relatu.\nin medio campi contra uenerabilis aulae\nlimina de ligno duo texta tegilla manebant,\ninportuna situ simul et deformia uisu,\nquae decus omne operum perimebant inproba, foedo\nobice prospectum caecantia; namque patentis\nianua basilicae tuguri breuis interiectu\nobscurata fores in cassum clausa patebat.\nhaec amoliri cupientibus obuia nobis\nuerba dabant tectis qui metabantur in illis\niurabantque prius uitam se posse pacisci\nquam cogi migrare locis. temnenda quidem uox\nista uidebatur; sed erat, fateor, mihi id ipsum\ninuidiae; taedebat enim uel uincere rixa.\ninterea quadam primam iam nocte quietem\ncarpere sopitis coeptantibus, ecce relictis\nprosiliens scintilla focis conflauit in una\ncellarum ipsarum latebra de stramine faeni,\nquo forte inciderat, subitum ignem; moxque per ipsam\nfusa casam uires alimenta per arida cepit\ningentem et fragili rapuit de fomite flammam,\ntum facili lapsu per putria ligna uetusti\nculminis erumpens; magnis incendia torsit\nturbida uerticibus calidamque per aera nubem\nmiscuit et nigro subduxit sidera fumo.\nipsaque terribilem dabat insuper ira fragorem,\nmateriae fragilis crepitu grauiore resultans,\ncunctaque uicanis circum metata colonis\natque etiam uico submotos longius agros\nsic uapor adflabat, sic horrida lux feriebat,\nsic prope, sic longe sita culmina respergebat\nscintillis late uolitantibus igneus imber,\nut subito exciti nos planctibus undique maestis\net circumfusis inmani lumine tectis\nomnia circa nos lucere ut aperta uidentes,\ncuncta putaremus flammis correpta cremari\nipsaque sanctorum simul igne palatia tanto\nferuere et a tectis simul omnibus illa referri -\nfulgora, quae sparsis etiam longinqua replebant\nignibus et magno torrebant rura uapore,\nut quasi uicinas omnes sibi quisque timeret\nad sua tecta faces, ardentem comminus aestum\ninfectasque trahens diris nidoribus auras.\nnos trepidi ut nostris domibus propiore periclo\nnil ope de nostra praesumimus; unde etenim uis\net manus infirmis foret illam extinguere molem\nsufficiens, cum flamma suis incensior iret\nfomitibus paruoque exorta repente tegillo\nculmina cuncta simul perfunderet igne minaci?\ncurrimus ergo fide tantum et prece subplice nixi\nad uicina mei Felicis limina et inde\ncontiguam paribus uotis adcurrimus aulam\natque ab apostolici cineris uirtute medellam\nposcimus, inpositis subiecti altaribus ora.\nipse domum remeans modicum sed grande saluti\nde crucis aeternae sumptum mihi fragmine lignum\npromo tenensque manu aduersis procul ingero flammis,\nut clipeum retinens pro pectore, quo tegerem me\narceremque hostem conlato umbone relisum.\ncredite nec donate mihi, sed reddite Christo\ngrates et iustas date laudes omnipotenti;\nnostra salus etenim cruce Christi et in nomine constat,\ninde fides nobis et in hoc cruce nixa periclo\nprofuit, et nostram cognouit flamma salutem.\nnec mea uox aut dextra illum, sed uis crucis ignem\nterruit inque loco, de quo surrexerat ipso,\nut circumsaeptam praescripto limite flammam\nsidere et extingui fremitu moriente coegit\net cinere exortam cineri remeare procellam.\nquanta crucis uirtus! ut se natura relinquat,\nomnia ligna uorans ligno crucis uritur ignis.\nmulta manus crebris tunc illa incendia uasis\naspergens largis cupiebat uincere limphis;\nsed licet exhaustis pensarent fontibus imbres,\nui maiore tamen lassis spargentibus omnem\nuicerat ignis aquam. nos ligno extinximus ignem,\nquamque aqua non poterat uicit breuis astula flammam.\npost ubi decessit metus optatumque reduxit\nlux operosa diem, processimus acta uidere\nnoctis et extinctae quamuis fumantia late\nsecuris spectare oculis uestigia flammae.\net credebamus nos plurima damna domorum\nuisuros, magni memores terroris et ignis;\nsed cito conspectis decreuit opinio rebus,\net nihil exustum nisi quod debebat aduri\ncernimus ex illisque unum flagrasse duobus\nhospitiis, quae nostra manus, nisi flamma tulisset,\nabstulerat. sed et hoc Felicis gratia nobis\nmunere consuluit, quod praeueniendo laborem\nutilibus flammis operum conpendia nobis\npraestitit inde, parem incensae quia liquerat illic\nflamma domum, non ut pateretur stare uel ipsam\nobstantem simili bipatentibus obice ualuis,\nuerum ut et hoc illum puniret flamma colonum,\nconseruans illi quod mox euerteret ipse.\nnam sua qui sanctis nuper gurgustia tectis\npraetulerat, primum flamma multatus in uno,\nmox aliud propria ipse manu uastare tegillum\nincipit et celeri peragit sua damna furore\ndilectasque domos et inanes plangit amores.\nqui simul aspiciens incensa et diruta tecta,\ndissimiles simili miratur in aggere labes\nruderis et cineris iuncti bicolore ruina.\nhunc nobis sine lite uidens cessisse triumphum,\nse tantum miser accusat, quem gratia nulla\nmanserit obsequii et maneat confusio poenae.\nnunc quia dimoto patuerunt obice frontes,\neloquio simul atque animo spatiemur in ipsis\ngaudentes spatiis sanctasque feramur in aulas\nmiremurque sacras, ueterum monumenta, figuras\net tribus in spatiis duo testamenta legamus,\nhanc quoque cernentes rationem lumine recto,\nquod noua in antiquis tectis, antiqua nonis lex\npingitur; est etenim pariter decus utile nobis\nin ueteri nouitas atque in nouitate uetustas,\nut simul et noua uita sit et prudentia cana,\net grauitate senes et simplicitate pusilli\ntemperiem mentis gemina ex aetate trahamus,\niungentes nostris diuersum moribus aeuum.\nest etiam interiore situ maioris in aulae\ninsita cella procul quasi filia culminis eius,\nstellato speciosa tholo trinoque recessu\ndispositis sinuata locis; medio pietatis\nfonte nitet mireque simul nouat atque nouatur.\nnamque hodie bis eam geminata nouatio comit,\ndum gemina antistes gerit illic munera Christi;\nin geminos adytum uenerabile dedicat usus,\ncastifico socians pia sacramenta lauacro;\nsic pariter templum nouat hostia, gratia fontem,\nfonsque nouus renouans hominem, quod suscipit, et dat\nmunus siue magis, quod desinit esse per usum,\ntradere diuino mortalibus incipit usu.\nnam fons ipse semel renouandi missus in usum\ndesinit esse nouus; sed tali munere semper\nutendus numquam ueteres renouare facesset.\nhoc domini donum, hanc speciem, qua munere Christi\nidem homo fit nouus et uetus interit, ecce refectis\ncernite culminibus gemina Felicis in aula.\nquae fuerant uetera, et noua nunc extare uidentur;\nnam steterant uasto deformibus agmine pilis.\nnunc meliore datis eadem uice fulta columnis\net spatii cepere et luminis incrementa\ndepositoque situ reducem sumpsere iuuentam.\nnamque his et duplex spectandi gratia fulget,\nqua renouata nouis aequali lumine certant\nculmina culminibus; tectorum dissidet aetas,\nconcordat species; ueterum manus atque recentum\nconuenit; in facie simili decor unus utrumque\nornat opus; coeunt olim fundata nouellis.\nnec discrimen adest oculis, nitet una uetustas\nannosis rudibusque locis; niger abditur horror,\net senibus tectis iuuenem pictura nitorem\nreddidit infuso uariorum flore colorum.\nhinc operum tempus confunditur et nitet extra\nparietibus nouitas, latet intus operta uetustas;\nfronte iuuentatis tegitur fucata senectus,\nin pueram faciem ueterana refloruit aetas;\nsuntque simul uetera et noua, nec noua nec uetera aeque,\nnon eadem simul atque eadem, quae forma futuri\npraesentisque boni est; namque et nunc utile nobis\ndeterso ueteris uitae squalore nouari\nmente pia Christumque sequi regnisque parari.\ntunc quoque cum dabitur redeunte resurgere uita,\nille resurgentum potior numerabitur ordo,\nqui super inlustri carnem perfusus amictu\nseruilem domini mutabit imagine formam\nconformemque deo conregnaturus honorem\naccipiet Christo similis, sed munere Christi.\nhaec eadem species ueterem deponere formam\net gestare nouam monet et retro acta abolere\ninque futura dei conuersam intendere mentem,\ncongrua praeteritis obliuia ducere curis\ncaelestumque animo regnorum inducere curam\nrebus et humanis et moribus istius aeui\nmente prius quam morte mori neque corporis ante â€”\nnexibus absolui quam criminis. ergo nouemur\nsensibus et luteos terrestris imaginis actus\ndiscutere a nostro properemus corpore longe\nuestibus excussis, puros ut sorde recussa\ncorporis atque animae nitidi reddamus amictus.\nnec modo commissum peccati sed meditatum,\nsicut morbiferam de labe cadaueris auram,\nnaribus obstnictis tristem fugiamus odorem.\nut faciem colubri Salomon peccata timeri\nhorrerique monet dicitque armata leonis\ndentibus; et uere, leonis uelut ore ferino\nsaeua norant animam, quam uicerit aegra uoluptas\ncorporis euictemque suae draco duxerit escae,\nqui uorat Aethiopum populos non sole perustos,\nsed uitiis nigros et crimine nocticolores.\ntales Aethiopas serpens edit, in quibus escam,\nquam capere est, damnatus habet, quia peccatorem\nserpentisque cibum deus uno nomine terram\ndixit, et nomine uorans peccata dracone uoratur.\ntempus adest mutare uias, exurgere somno\net tandem uigilare deo, dormire uicissim\nactibus his, quibus inuigilat mens mortua Christo.\nsi nobis doctrina dei deus lumine uerbi\nnon aperit sensum, saltem capiamus ab ipsis\naedibus exempla, et lapides ac ligna magistri\nsint stolidis, ut quale manu confecimus istic\nquale fide faciamus opus; licet absit ab uno\nmentis opus manuumque labor, sed ab inpare causa\npar operis trahitur ratio; ecce uidete, probabo\ndissimiles simili specie concurrere formas.\nqua noua tecta sedent, multi meminere locorum;\nnam breue tempus id est, ex quo sunt omnia coepta,\nquae modo facta manent; annis sudata duobus\ntertius explicuit prece sanctorum atque ope Christi.\npars spatii breuis hortus erat, pars ruderis agger,\nquem conlata manus populo curante remouit\net uiles holerum cum sentibus eruit herbas,\nut nitido purgata patesceret area dorso,\nquae modo marmoreis ornato iugere saxis\nlate strata nitet, cultus oblita priores.\nquam bene mutauit speciem! post stercoris usum\nmarmoris ornatum; Parias post uilia conchas\nbrassica fert et splendet aquis quae sorde nitebat.\nquonam igitur nunc ista modo mihi fabrica formam\npraebebit, qua me colere aedificare nouare\nsensibus et Christo metandum ponere possim?\nprompta quidem ratio est, quae sit mea terra, quod in me\nrudus et unde meo spinae nascantur in agro.\nterra cor est, culpae praui sunt rudera cordis;\nluxus iners, inpurus amor, maculosa libido\nrudera sunt animae; sic corporis anxia cura,\nliuor edax et auara fames, grauis ira, leuis spes,\nprodiga et ambitio proprii, sitiens alieni,\nspinae sunt animo, quia semper inanibus angunt\nancipites animas stimulis, quas iugiter urit\ndefectus miseri metus et miser ardor habendi.\natque ita et inter opes inopes quasi Tantalus ille\ninter aquas sitiunt nec habent quod habere uidentur.\nnam partis uti metuunt, seruata relinquunt,\ndumque alimenta parant, uiuendi tempora perdunt.\nhas igitur spinas, haec rudera mentibus hirtis*\negerere est opus et primam hanc euellere fibris\ncunctorum stirpem scelerum, qua pullulat arbor\ninfelix; domini radicitus illa securi\nicta cadat, nostris ut numquam germinet aruis.\nhaec si praeciso de nobis fomite radix\naruerit, cadet omne nefas, uitium omne peribit,\nmatricisque suae casum mala cuncta sequentur,\net moriente sua simul arbore poma peribunt.\ntunc bene purgato domus aedificabitur horto\net uiuo fundata solo bene surget in altum\nfabrica diuini moliminis. ipse columnas\neriget in nobis Christus ueteresque resoluet\nobstructae pilas animae, spatiumque sibi rex\nsensibus efficiet nostris, ut inambulet illis,\ntamquam in porticibus Salomonis quinque solebat\nore pio medicos sapientia ducere gressus,\ncorpora tangendo sanans et corda docendo.\nnon igitur simus ueteres inter noua tecta,\nut qui corde habitat Christus noua corda reuisat.\npeior enim scissura nouo ueterique coactis\nredditur, et noua uina nouos bene dantur in utres.\nuita prior pereat, pereat ne uita futura.\nsponte relinquamus mundum, non sponte carendum,\nsponte nisi fugimus; moriamur, ne moriamur;\nletalem uitam uitali morte tegamus.\nterrena intereat, subeat caelestis imago,\net Christo uertatur Adam; mutemur et istic,\nut mutemur ibi; qui nunc permanserit in se\nidem, et in aeternum non inmutabitur a se.\nVer age carminibus, fluat articulata modestis\nuox numeris. ades, o diues mihi causa loquendi\nFelix, et tacito mea corda inlabere flatu.\nspiritus ore meo curret tuus. esto meis fons\neloquiis; ego uero tuis ero fistula riuis,\nquos mihi praebueris diuini a flumine uerbi.\nSurge igitur blandoque meum spiramine pectus\ningredere, o Felix pater et domine atque patrone,\ntu domus et medicina mihi et sapientia, Felix;\ntu nunc obtusam mihi longa per otia mentem\nexacue, ignito uegetans mea lumine corda.\nSed mihi non isto fundendus in aequore sermo est,\nut per sanctorum merita aut miracula curram\net quae per sanctos omnes ab origine rerum\npraestat agitque deus uersu detexere coner,\nquae nec mens humana capit nec lingua profari.\net quid in hoc mirum, si charta uolumine toto\nnon capiat quae nec mundus capit omnia totus?\nmaior enim (mundo) mundi sator, ipse deus rex,\nqui terram caelumque implet; quem non capit iste\nmundus, eum capiunt sancti, non corporis amplo,\nsed pietate humiles et mundo corde capaces.\nNunc itaque ut diuina mei bene gesta patroni\nFelicis referam uel quae mihi commoda uitae\ncontulerit uel quae multis ope caelite praestans\nmuneribus conferre piis non desinit omni\npaene die, uariis tribuens pia munera signis,\nChristum laudari meritorum postulat ordo;\nnon hominem sed eum potius laudare uidebor,\nquo Felix auctore potens uenerabile nomen\noptinet et medicas dat opes, quibus aegra reuisit\ncorpora captiuasque animas ui daemonis atri\nabsoluit superante deo. nec in hac ope tantum\nmunificus Felix operatur munera Christi\net de uipereo fortissimus hoste triumphat.\nAnte puer patribus claris et nomine auito\nCelsus erat, sed nunc celsus agit merito,\nquem dominus tanto cumulauit munere Christus,\nut rudis ille annis et nouus iret aquis,\natque bis infantem spatio aeui et fonte lauacri\ncongeminata deo gratia proueheret.\nheu! quid agam? dubia pendens pietate laboro,\ngratuler an doleam? dignus utroque puer;\ncuius amor lacrimas et amor mihi gaudia suadet,\nsed gaudere fides, flere iubet pietas.\ntam modicum patribus tam dulci e pignore fructum\ndefleo in exiguo temporis esse datum.\nrursus ut aeternae bona uoluo perennia uitae,\nquae deus in caelo praeparat innocuis;\nlaetor obisse breui functum mortalia saeclo,.\nut cito diuinas perfrueretur opes,\nnec terrena diu contagia mixtus iniquis\nduceret in fragili corporis hospitio,\nsed nullo istius temeratus crimine mundi\ndignius aeternum tenderet ad dominum.\nergo deo potius quam nobis debitus infans,\nuerum et pro nobis ille deo placitus,\ncoeperat octauum producere paruulus annum,\nprima citis agitans tempora curriculis..\niam puerile iugum tenera ceruice ferebat,.\ngrammatici duris subditus imperiis,\nquaeque docebatur puer, admirante magistro\nsorbebat docili nobilis ingenio.\ngaudebant trepido praesagi corde parentes,\ndum metuunt tanti muneris inuidiam.\nnec mora longa fuit, placitam deus aethere Christus\narcessens merito sumpsit honore animam\net rapuit terris subitum, quia dignior esset\nadsociata piis uiuere conciliis.\ncausa fuit leti suffusus faucibus umor,\nquo grauis inflauit lactea colla tumor,\ninde repressus abit, sed lapsus ad intima fugit\ncorporis et uitam uisceribus pepulit.\nterra suam partem tumulata carne recepit,\nspiritus angelico uectus abit gremio.\ndeserti uacuum funus duxere parentes,\nCelsus in excelso laetus agit nemore.\nparcite quaeso, pii, multis peccare, parentes,\nfletibus, in culpam ne pietas ueniat.\ninpia nam pietas animam lugere beatam\ngaudentemque deo flere nocens amor est.\nnonne patet quantum tali pietate trahatur\npeccatum? arguimur fraude tenere fidem\naut reprobare dei leges errore rebelli,\nni placeat nobis quod placuit domino.\niustius est istas hominum lugere tenebras,\nquas facimus nostrae degeneres animae,\ninmemores primi caelestis imaginis ortus,\nquam reuocat miserans ad sua regna pater.\ncuius amore meos suscepit filius artus,\nuirgine conceptus, uirgine natus homo,\ncuncta gerens hominum, cunctos et corpore in uno\ncunctorum dominus suscipiens famulus.\nfactus enim serui forma est, qui summus agebat,\nforma dei regnans cum patre rege deus.\nsuscepit formam serui culpamque peremit,\nqua poenae et mortis quondam homo seruus erat.\net libertati famulum sub imagine serui\nnostra caro effectus restituit dominus,\nut mihi per Christum caelestis imago rediret,\nqui cruce terrenum despoliauit Adam.\ncarnem igitur mortemque meam meus ille creator\npertulit et carum morte redemit opus.\nmulta mihi dederat prius et promissa salutis\net praecepta, quibus per bona dirigerer.\nsed quia nec legis posito medicamine primi\ninueterata patris uulnera dilueram\net neque praemissis diuino ex ore prophetis\nexpectare dei munera credideram,\net genus humanum passim sine luce fidei\ndesperata salus merserat in tenebras,\nregnabatque simul peccatum in corpore nostro,\nmors in peccato, daemon in interitu,\ncaptiuumque hominem tristis metus et miser error\naltius in mortem praecipitare dabant:\ninterea pater ipse polo miseratus ab alto\nerrantum lapsus pestiferos hominum\nserpentemque truci dominantem in morte cadentum\nnon tulit et natum misit ad omne bonum.\nparuit ille libens, deus omnia cum patre concors,\ncommunem curans rem pietate pari.\naduenit et fit homo et mixtum perfectus utroque\nostendit fragili carnis inesse deum.\nutitur officiis hominis, sed et intus operti\nsigna dei medicis exerit inperiis.\nuoce hominis diuina docet, mortalia uero\nextra peccatum corporeus peragit.\nquippe sui rem tantum operis sibi reddere curans,\nnaturam uenit sumere, non uitium.\nnamque bonum natura. hominem bonus ad bona fecit.\nmente sua lapsus se uitiauit homo.\nquare opifex hominum mortali in corpore uenit,\nnon et mortali crimine factus homo.\nnam neque deleret culpas nisi liber ab illis\nnec laxare reos posset et ipse reus,\nnec peccatori mors cederet utpote uinctum\npeccati uinclis legitime retinens.\niure igitur cessit rumpenti tartara Christo,\nin quo quod posset nectere non habuit.\nipsaque iudicii iniusti rea facta uicissim\nper scelus occiso iure subacta homini est.\npalluit inuidia serpens, inferna reducto\nclaustra homini uersa lege reclusa uidens\ninque uicem uincta mortalem morte resolui\nexcussumque sua surgere corpus humo,\ninsuper et caelos rediuiuum scandere cernens,.\ndente truci frustra liuidus infremuit.\net modo tabescit, cum crebrescente piorum\nagmine per Christum perditor ipse perit.\nergo mei uitiosa animi sanauit et aegra\ncorporis excepit, matre homo, patre deus.\nimbecilla quidem, sed naturalia carnis\ngessit et affectus corporis exhibuit.\nsensibus humanis edit et bibit et sua somno\nlumina declinat, lassat eundo uiam.\ntamquam homo defuncto lacrimas inpendit amico,\nquem mox ipse deus suscitat e tumulo.\nnauigio uectatur homo, et deus imperat austris,\net uirtute dei ambulat aequor homo.\nmente hominis trepidat uicinae mortis ad horam,\nmente dei nouit tempus adesse necis.\nin cruce fixus homo est, deus e cruce terruit orbem.\nmortem homo, uerum mors ipsa deum patitur.\nin cruce pendet homo, deus e cruce crimina donat\net moriens uitam criminis interimit\nproque reis habitus peiorque latrone putatus,\nquem Iudaea pio praeposuit domino,\ncredenti donat regnum caeleste latroni,\nclausus adhuc terris iam paradisum aperit.\nnos igitur firmare animos, attollere mentem\nignauosque decet trudere corde metus,\npro quibus ecce animam posuit simul atque resumpsit\nfilius ille dei cuncta manente deo.\nde nostra uictor deus egit morte triumphum\net nostrum secum corpus in astra tulit,\nnon sat habens, quod pro nobis mortalia cuncta\nhausit, ut auferret uulnera nostra suis.\nsed ne me dubiae suspenderet anxia mentis\ncura, resurrexit corpore quo cecidit.\nclara fides oculis patuit mortalibus, ipse\npost obitum uisus qualis et ante obitum.\nnam se discipulis dubitantibus obtulit ultro\nrimandumque oculis praebuit et manibus.\nnec sine mente dei dubitauit apostolus olim,\nuiuere post mortem nullus ut ambigeret.\nfirmauit dubitando fidem; dum comminus anceps\narguitur Thomas, omnis homo instruitur.\ncernere quod Thomas coram et palpare iubetur,\nconstanter stabili credere disco fide\nmortem hominum Christi crucifixi morte subactam\nspemque resurgendi corporibus positam,\ncorporibus nostris, quia Christus uictor in ista\ncarne resurrexit, quam gero, qua morior.\nmeque docens pro me dubitantibus ingerit artus\net solidam carnem structa per ossa probat,\ninsuper et lateris, manuum quoque uulnera monstrat\net dubium digitos his iubet inserere.\ncerne, inquit, latus ecce meum, palmasque pedesque;\necce crucis clauuos, cuspidis ecce uiam.\necce ipsam toto conpagem corpore uiuam\nstare patet neruis ossibus ore cute.\nergo tenete fidem, quam cernitis, insuper et quam\ntangitis, et dubios pellite corde animos,\net testes tantae cunctis estote salutis\ncunctorumque hominum soluite corda metu.\nomnibus intereat mortis timor, et simul omnes\nista resurgendi spes animet populos.\ncredentum tamen ista salus, qui corde fideli\nsuscipient quae uos lumine conspicitis.\necce in me cunctorum hominum discrimine nullo\nmors superata abiit, stat rediuiua salus.\nuitam ex morte dedi, mortem moriendo subegi\net genus humanum sanguine restitui;\npeccatum carnis superans in carne peremi\nmateriam culpae, iustitiam peperi.\ncorpore mors cecidit, surrexit corpore uita;\nqua prius occiderat, carne reuixit homo.\net nunc ecce meo rediuiuum in corpore portans\npraefero uictorem mortis et anguis Adam.\nquae, rogo, sufficient nobis solacia uel quae\nsanabit fessos iam requies animos,\nsi nec tanta potest aegris medicina mederi,\nquae uitas obita morte redire docet?\nmaeror, abi; discede, pauor; fuge, culpa. ruit mors,\nuita resurrexit, Christus in astra uocat,\nmorte mea functus mihi mortuus et mihi uictor,\nut mors peccati sit mihi uita dei.\ndenique seruatum iam de cruce duxit aperto\nlimite latronem, qua pa.ra.disus adest,\nmunere quo signum dedit et peccata piare\net nemoris uetiti uincere saepta fide.\ntalibus exemplis, tanto sponsore salutis\nerectos laetis uertere maesta decet.\npellamus querulos ingrato corde dolores\net redeant tersis lumina pura oculis.\ncredamus Christo, quod in ipso uidimus, isdem\nnos quibus occidimus surgere corporibus,\ninde superfusa diuini ueste decoris\nsumere mutatos angelicam speciem.\nquod si tanta animis nox caligantibus obstat\net piger obtunso corpore sensus hebet,\nut, quia corporeis oculis diuina teguntur,\nnullam dicatis scripta tenere fidem:\nsed doceat Paulus quia non aeterna uidentur,\naeterna humanis abdita sunt oculis.\ninsipiens, terrena uide, caelestia crede,\nobtutu mundum conspice, mente deum.\nhinc pretiosa fides; nam sicut gratia iam non\ngratia, si meritis adtribuatur, erit,.\nsic et nulla fides nisi quae quod non uidet illud\ncredit et aeternam spe duce rem sequitur.\nmortales miseri, querulum genus, impia tandem\npectora mollitis mentibus exuite.\nheu! quonam, precor, usque grani mendacia corde\nquaeritis et uani lubrica diligitis?\ncommutate uias, dirumpite uincula mortis\net date praedulci libera colla iugo.\nsumite diuinas pro libertate catenas,\ncrimine quae soluunt et pietate ligant.\nqui sequeris tenebras, in aperto lucis oberras,\net qui nocte uides, lumine caecus agis.\nergo oculos mentis Christo reseremus et aures,\nut mens peccato clausa deo pateat.\nnamque et corporeis sua iam promissa reuelat\nuisibus et claris monstrat operta deus.\ncuncta resurgendi faciem meditantur in omni\ncorpore et in terris germina et astra polo.\nnoctes atque dies, ortus obitusque uicissim\nalternant; morior nocte, resurgo die.\ndormio corporeae sopitus imagine mortis,\nexcitor a somno sicut ab interitu.\nquid sata, quid frondes nemorum, quid tempora? nempe\nlegibus his obeunt omnia uel redeunt.\nuere resurgenti cunctis noua rebus imago\npost hiemis mortem uiuificata redit.\nquod semel est facturus homo, cui subdita mundi\ncorpora, sub caelo cuncta frequenter agunt.\nsed quaerunt quonam reparetur mortuus omnis\ncorpore quoue modo fiat homo ex cinere.\nsi non sufficiunt sacris signata prophetis,\nmuta fidem clamant, credite conspicuis.\ncernite nulla suis emergere semina campis,\nni prius intereant tabe soluta putri.\nnuda seris, uestita legis; iacis arida grana\natque eadem fructu multiplicata metis.\no peruersa fides et diffidentia nobis,\ncredere nos terris et dubitare deo!\net certe nil terra mihi spondere nec ausa est\nnec potuit; quin et saepe fefellit ager\nuix commissa sibi reddens sata; nec tamen illi\ncredere deceptus spem segetis dubito,\nnec piget incertis certum sudare laborem\nfructibus et nudo credere nuda solo.\nquod si terra potest corruptum reddere semen,\nquod tamen aeterni lege facit domini,\ndifficile omnipotentis opus fore creditur, ut nos\nex nihilo factos ex aliquo reparet?\nnullus eram, et faciente deo sum natus ut essem;\nnunc iam de proprio semine rursus ero.\nnam licet in tenuem redigantur et ossa fauillam,\ncorporis integri semina puluis habet,\ncumque etiam cineres uacuatis terra sepulchris\ncognato inmixtos caespite sorbuerit,\ntunc quoque corporeis hominum uanescere uisos\nluminibus solidos continet omnipotens,\ninque die magno, quae nunc absumpta putamus\ncorpora, cernemus surgere tota deo,\nnulla cui natura perit, quia quicquid ubique est\nomne creatoris clauditur in gremio.\nquos aqua fluminibus pelagoque et piscibus hausit,\nquos uolucres et quos diripuere ferae,\ncunctos terra deo debet, quia quos aqua mersit\nlitore uel fundo strata recepit humus,\nquae licet una, tamen non uno sumpta sepulchro,\nsparsa locis laceri funeris ossa tegit,\net quia consumptus simul et consumptor in uno\ntelluris gremio morte ferente cadunt,\nsiue per egeriem, qua sese animalia purgant,\nreddunt digestis membra uorata cibis,\nhumanum corpus transfunditur ex alieno\ncorpore nec perdit uim proprii generis.\nsed licet e membris in humum transmissa ferinis\nmembra hominum uiuo semine salua manent,\net moriente fera, cui forte cadaueris esca\nhumani fuerit, diuiditur ratio.\nnamque animal rationis homo est, ideoque et in ipso\nrex aliis praestat corpore corporibus,\nunde licet possit mutis animalibus idem\npraeda dari, tamen his sorte coire negat.\nsola resurgendi caro perceptura uigorem,\nquae rationalis uas animae fuerit,\nut reducem terris animam conpage refecta\niam non lapsuro tegmine suscipiat,\net uelut hic omni mens et caro iungitur actu,\nsic et in aeternam sint sociata diem,\nut carpant socio gestorum praemia fructu,\nconsortes meriti luce uel igne loci.\npropterea quamuis nos et spirantia cuncta\nunam sortiti corpore materiem,\nnon tamen in uacuum reuocamur morte soluti,\nexsortes animae carnis ab occiduo;\nsed clangente tuba reddentibus undique terris\nnostra ex arcanis corpora seminibus,\ncorpore mente anima rursum in sua foedera nexis\nintegri dominum sistimur ante deum.\nsi dubitas cineres in corpora posse recogi\net fieri reduces in sua uasa animas,\nEzechiel tibi testis erit, cui prodita dudum\ntota resurgendi per dominum facies.\nillic aspicies toto uiuiscere campo\narentes ueterum reliquias hominum\nossaque porrectum late dispersa per agrum\nultro ad conpages currere iussa suas\natque medullatis penetralibus edere neruos\nmoxque supernata ducere carne cutem\net dicto citius perfectis ordine membris\npuluere de ueteri stare nouos homines.\nac ne forte, sacri quod fert manifesta prophetae\nuisio, sopiti somnia uana putes,\nmaiorem super his et plenum suscipe testem;\nipse prophetarum nam loquitur dominus:\nuita ego sum; qui me credet, nec morte peremptus,\nconsorti mecum luce beatus aget.\ndenique quod uerbo dixit uirtnte probauit,\nipse suum reuocans ei abysis hominem,\ntempore quamquam illo non tantum in corpore Christus\nsigna suo dederit, cum cruce uictor obit.\nnamque ut concussis patefecit tartara terris\net uinctum inferno carcere soluit Adam,\nfissa resurgentes ruperunt saxa sepulti,\net nouus in sancta floruit urbe tholus.\nuiderunt multi ueterum renouata piorum\ncorpora descensu uiuificata dei.\ntunc etiam refugo caecatus lumine mundus\naeterna timuit nocte piare nefas.\ntunc et discisso nudata altaria uelo\namisere sacri religionem adyti,\nut monstraretur uacuandum numine templum\net fore ab hostili sancta profana manu,\nquod duce Romano docuit post exitus ingens\neuersis templo ciuibus urbe sacris.\nfas etenim, ut Iudaea, cui suus hostia Christus\nnon erat et per quam uictima Christus erat,\nsede locoque simul ueterum uiduata sacrorum,\ninfitiata fidem, perderet omne sacrum.\nfinis enim legis Christus, quia lege fideli\npraedictus legi lex ueniendo fuit,\npraescribens ueteri finem legemque fidei,\nlegem prophetae gentibus instituens.\nunde magister ait: uetera effluxere peractis\ntemporibus, subeunt omnia ubique nona.\niamque renelata facie speculamur apertum\nin Christo propriae lucis honore deum.\net puto quod scissi in templo mysteria ueli\nid quoque signarint, gratia quod tribuit.\nnam ueluti rupto patuere sacraria uelo,\nsic reserat nobis legis operta fides.\ninde sub antiquo legitur uelamine Moyses\nIudaeis nebula cordis opertus adhuc,\nquam de luminibus mentis mihi creditus aufert\nChristus, adumbratas discutiens species\nseque docens prisca uelatum legis in umbra\niamque reuelatum corporis in facie,\nqualem praemissi cecinerunt adfore uates,\nqualis apostolicis coram oculis patuit,\nqualem et Iudaei non perspexere uidentes\nmentibus obtunsis impietate sua,\net qualem, quamuis non uisum in corpore nobis,\ncredendo interno lumine conspicimus.\nnam quod ueridici sese uidisse magistri\net palpasse docent, tango fide et uideo.\net cunctis credendo patet cognoscere Christum\nimpia caecantem pectora perfidiae\nfundentemque suam per corda fidelia lucem,\nut placitas habitet clarificetque animas.\nergo, mei fratres, mea cura, meum cor, in ista\nmaerentes animos laetificate fide.\npellite tristitiam dociles pietate fideli\nfidentesque deo laetitiam induite.\nillos infelix luctus decet et dolor amens,\nnulla quibus superest spes, quia nulla fides,\net quibus omne bonum est hoc tantum uiuere saeclo,\ndesperare deo, fidere corporeis.\nillis internus stupor insolabile pectus\ndesertis uero sensibus obsideat,\nquos infida deo mens abdicat et quibus exsors.\na Christo infernas sors cadit in tenebras.\nnobis ore dei solator apostolus adsit,\nnos euangelio Christus amans doceat;\nnos exempla patrum simul et praeconia uatum,\nnos liber historiae firmet apostolicae,\nin qua corporeum remeare ad sidera Christum\ncernimus et gremio nubis in astra uehi,\net talem e caelis reducem sperare iubemur,\nad caelos qualem uidimus ire patri.\nhuius in aduentum modo pendent omnia rerum,\nomnis in hunc regem spesque fidesque inhiat.\niamque propinquantem supremo tempore finem\ninmutanda nonis saecula parturiunt.\nomnes uera monent sacris oracula libris\ncredere praedictis seque parare deo.\nfestinate, precor, dum copia panditur istic\nprocurare bonis praeque cauere malis.\nuertite peruersas conuerso pectore curas,\nmonstrat flere fides utilibus lacrimis.\npeccatum lugere iuuat contractaque culpis\nuulnera profusis fletibus abluere,\nqualibus ille suum stratum omni nocte rigabat\nmulta gemens Dauid, corde potens humili.\nsi cinerem ut panem ille deo dilectus edebat\net sua miscebat pocula cum lacrimis,\nquid facere, heu! misero mihi conpetit? unde piabor?\nunde satisfaciam? quanam ope saluus ero?\npumiceum cor eget lacrimis, cinis horret ad escam,\ndeliciaeque iuuant esuriente anima.\nquis mihi suggereret lacrimarum ad flumina fontem,\nquo mea deflerem facta meosque dies?\nnam mihi pro meritis actae per crimina uitae\ningentes plagas flumine flere opus est.\nrumpe mei lapidem cordis, saluator Iesus,\nut mollita pio uiscera fonte fluant;\ntu, precor, o fons Christe, meis innascere fibris,\nut mihi uiua tuae uena resultet aquae.\nnam tu fons, quo uita fluit, quo gratia manat,\nquo lux omnigenas funditur in populos.\nqui te, Christe, bibent, dulci torrente refecti\nnon sitient ultra, sed tamen et sitient.\nnam quos diuini satiarit copia uerbi,\nhos dulcedo magis pota sitire facit.\nte, domine, ergo, deus, panem fontemque salutis\nsemper et esuriant et sitiant animae.\nnon ieiuna fames, sed nec sitis arida uitam\nconsumet, si te mens edat atque bibat.\niugifluus semper biberis turbamque sitimque\npotantum exhaustus largior exuperas.\ntotus enim dulcedo, deus, dilectio, Christe, es,\ninde replere magis quam satiare potes.\net desideriis semper sitiendus auaris\ninfluis exciperis, nec saturatur amor,\natque ita perficitur pietas, sine fine ut ameris,\nChriste, tuis uitam qui sine fine dabis.\nda mihi nunc lugere, deus, fletuque salubri\npraeserere aeternae semina laetitiae;\nhoc, precor, hoc potius maneat mihi luctus in aeuo,\nin quo quicquid adest per breue transit iter.\nite procul, laeti, flentum consortia malo,\nut breuibus lacrimis gaudia longa metam.\nsi modo lugentem grauis hirto tegmine saccus\ncaprigenum saetis, dum tegit, et stimulet,\ntunc patre placato meriti reddetur honoris\nanulus, et cinget me stola laetitiae;\ntunc mihi iure pater uitulum mactabit opimum,\nsi modo ieiunus iustitiam esuriam.\nmalo famem panis quam sancti ducere uerbi;\nnolo domum uini, lucis aquam sitio;\nhic cruciet me dira fames, hic turpis egestas\ncontractum pannis tristibus obsideat,\nhic licet ante suas diues me transeat aedes,\nspernens uel micis me saturare suis.\nnolo mihi Tyrio modo Serica murice uestis\nardeat, arsuri corporis inuidia,\nne post purpureos me flamma perennis amictus\nambiat et pretium uestis in igne luam.\nhic potius miseri iaceamus in aggere foedo\nstercoris et lambant ulcera nostra canes,\nut placida tristem post uitam morte solutos\nmitis ad occursus angelus excipiat\net patriarcharum sinibus deponat ouantes,\nunde gehenna procul saeuit hiante chao.\nnon commenta loquor natum terrentia paruos,\nlatrantem in foribus per tria rostra canem\nterrentemque umbras tristi squalore Charontem,\nuipereis saeuas crinibus Eumenidas,\naeternam, Tityon, funesti uulturis escam\narentemque siti Tantalon inter aquas,\nuoluentem sine fine rotam et reuolubile saxum,\ncassaque sudantum dolia Danaidum.\nhaec inopes ueri uanis cecinere poetae,\nqui Christum ueri non tenuere caput.\nat nos uera deus docuit, sator ipse suorum\nenarrans nobis omnia uera operum.\ndisce euangelio loca pauperis et loca ditis:\npauper in Abraham, diues in igne iacet.\niustitia mutante uices qui fleuerat istic\ngaudet ibi, et pleno paupere diues eget.\niste bona requie fruitur, gemit ignibus ille,\ndiues opum poenas, pauper opes recipit.\nmendicat diues modicum de paupere rorem,\nquem mendicantem spreuerat in superis.\ninde in eum ardentem nec parua e pauperis imo\nstillauit digito gutta refrigerii,\nde magnis quoniam dapibus nec mica referto\nesurientis in os pauperis exciderat.\nhis monitis sanctam discamus uiuere Christo\niustitiam et partem ponere pauperibus.\ntu, cui sordet inops, qui uiso horrescis egeno\noccursumque pii subplicis omen habes,\nqui te miraris pretiosa ueste nitentem\nnec sordere uides interiore habitu,\nomnia mente geris, quae corpore pauperis horres,\nsordidior pannis diues et ulceribus;\ncontemnis caecum, leprosum tangere uitas,\ndiues auare, lepram diligis ipse tuam.\nille oculis hominum miser est et debilis; at tu\nturpis es ante deum debilitate animae.\ninprobe, consortem naturae spernis egentem\net facis exsortem partis auaritia.\nquicquid, inique, tibi nullo supereffluit usu,\nquod fosso abstrudis caespite, pars inopum est.\ncur aliena tenes, qua spe linquenda retentas,\nnec retributa suis nec potiunda tibi?\ntu, cui sordet inops, qui nomine diuitis excors\ntriste leuas crispa fronte supercilium,\nnec dignaris eos homines uel nomine fari,\nquos simili luxu non fluitare uides,\nfilius ille dei qua uenerit aspice forma,\nqui cum esset diues, pauper in orbe fuit.\net ueniens non alta deus, sed uilia mundi\nlegit, ut infirmis fortia destrueret.\nnon iam diuitiis diues nec robore fortis\nnec sapiens magno gaudeat ingenio.\nnemo ope confidat propria aut de se sibi plaudat,\ncum sata uel data sint omnia fonte deo.\nperfugium Christus personaque factus egentum,\ndiuitibus pudor est, gloria pauperibus.\nhuius in ambrosios auidi curramus odores,\nut procul a nobis mortis odor fugiat.\nquis mihi det pretiosum alabastro fundere nardum\net domini sacros flendo lauare pedes?\nuos, precor, o mea cura, piis operam date curis\nuosque date inmenso coniuge mente deo.\ntempus adest, prope iam dominus; properate parari\nregis ad occursum, dum breuis hora patet.\nutimini uestris opibus pietate benigna\nradicemque mali uellite pectoribus.\ncorde inopum uestrae pretium concludite uitae\net capita expensis ungite uestra piis.\ncastaque lambentes domini uestigia Christi,\ndetergete comis ambo, lauate oculis.\nsi desiderium est Celsi sine fine fruendi,\nsic agite, ut uobis aula eadem pateat.\nnam quem sancta fides et nescia criminis aetas\net pia mens casto corpore continuit,\ncerta fides illa superum regione potiri,\nignea qua sanctos protegit ara dei.\nnolumus ergo, boni fratres, de pignore nostro\nuos ita tristari tamquam homines uacuos;\nnam si certe fides nobis quia Christus Iesus\nmortuus est et nunc uiuit in arce dei,\nsic et eos, quicumque fide uiuente quiescunt,\nadducet Christo cum remeante pater.\nhoc etenim in uerbo domini docet ille magister,\nquo duce sidereas nitimur ire uias,\nquod quibus in Christo fuerit modo uita peracta,\nisdem cum Christo uita perennis erit.\ncumque tuba signum domini aduentantis ab alta\nsede patris princeps angelus ediderit,\nprimi qui in Christo mortes obiere resurgent,\ndignati occursum nubibus ire deo.\ncumque omnes in qua uixerunt carne reuiuent,\nnon omnes uerso corpore lumen erunt.\nnamque resurgemus, sed non mutabimur omnes;\nhoc discrimen erit gentibus ante deum.\nincorrupta profanorum quoque corpora surgent\na tumulis, longo pabula supplicio.\nuita erit his sine fine mori et mors uiuere poenis\net durante suas pascere carne cruces.\nipse suos proprio peccator corpore gignet\ncarnifices et erit uermibus esca suis.\nat quos caelesti pietas euexerit actu,\nparticipata gerent stemmata rege deo\nuestitique suum diuino lumine corpus\nconformes Christo semper agent domino.\nquod cum ita sit, capite ex istis solacia uerbis\net fidos ueri spe recreate animos;\net pignus commune superno in lumine Celsum\ncredite uiuorum lacte fauisque frui.\naut illum gremio exceptum fouet almus Abraham\net blandus digiti rore Eleazar alit,\naut cum Bethlaeis infantibus in paradiso,\nquos malus Herodes perculit inuidia,\ninter odoratum ludit nemus atque coronas\ntexit honorandis praemia martyribus.\ntalibus inmixtus regem comitabitur agnum\nuirgineis infans additus agminibus.\n/ Celse, beatorum castae puer incola terrae,\nCelse, dolor patribus, gloria, Celse, patrum,\nCelse, amor et desiderium lumenque tuorum,\nCelse, breuis nobis gratia, longa tibi.\nsed tamen et nobis poterit tua gratia longum\nuiuere, si nostri sis memor ad dominum.\nnamque in te parui meritis ingentibus aeui\ntempore uita breuis, sed pietate potens.\ntalium enim infantum caeli regnum esse probatur,\nqualis eras aeuo mente fideque puer,\nqualis et ille fuit noster, tuus ille beati\nnominis, accitus tempore quo datus est,\nexoptata diu soboles nec praestita nobis\ngaudere indignis posteritate pia;\ncredimus aeternis illum tibi, Celse, uirectis\nlaetitiae et uitae ludere participem,\nquem Conplutensi mandauimus urbe propinquis\nconiunctum tumuli foedere martyribus,\nut de uicino sanctorum sanguine ducat,\nquo nostras illo spargat in igne animas.\nforte etenim nobis quoque peccatoribus olim\nsanguinis haec nostri guttula lumen erit.\nf Celse, iuua fratrem socia pietate laborans,\nut uestra nobis sit locus in requie.\nuiuite participes, aeternum uiuite, fratres,\net laetos dignum par habitate locos,\ninnocuisque, pares, meritis peccata parentum,\ninfantes, castis uincite suffragiis.\nquot tibi, Celse, annis, totidem illi uita diebus .\nhausta; sed ille minor, qua prior, est senior.\nnam minor est, in quo uixit minus; attamen idem\nqua prior abscessit, nunc ibi te senior.\nCelse, tuo cum fratre tuis, quibus addimur, adsta;\nnam tua de patrio sanguine uena sumus.\ncum patre Pneumatio simul et cum matre Fideli\ndic et Paulinum Therasiamque tuos,\nut precibus commune tuis miserante habeamus\npraesidium Christo nos quoque, Celse, tui.\nsed tamen et nobis superest operam dare, qua te\npossimus simili simplicitate sequi.\ntum nostro socii poterimus uiuere Celso,\ndulcis et aeternum pignoris esse patres.\nDiscussi, fateor, sectas, Antonius, omnes;\nplurima quaesiui, per singula quaeque cucurri,\nsed nihil inueni melius quam credere Christo.\nhaec ego disposui leni describere uersu,\net ne displiceat quod talia carmina pango,\nDauid ipse deum modulata uoce rogauit,\nquo nos exemplo pro magnis parua canemus,\ndicentes quae sunt fugienda sequenda colenda,\ncum tamen in cunctis et res et causa probetur.\nIudaicum primo populum nec gratia mouit\nmira dei; nam tum Pharaoni ereptus iniquo\net mare transgressus pedibus lucente columna,\ncum duce qui mergi infestos uidit equestres\net cui desertis nihil umquam defuit agris,\nManna cui e caelo et fons de rupe cucurrit,\npost haec ipse deum praestantem tanta negauit,\ndumque aliud numen dementi pectore quaerit,\nignibus incensis quod misit perdidit aurum.\n, par quoque paganus; lapides quos sculpit adorat\net facit ipse sibi quod debeat ipse timere.\ntum simulacra colit quae sic ex aere figurat,\nut, quando libitum est, mittat confracta monetae\naut magis in species conuertat saepe pudendas.\nhinc miseras mactat pecudes mentesque deorum,\nquos putat irasci, calido in pulmone requirit\natque hominis uitam pecoris de morte precatur.\nquid petit ignosci ueniam qui sanguine poscit?\nillud enim quale est, quam stultum quamue notandum!\ncum deus omnipotens hominem formauerit olim,\naudet homo formare deum; ne crimina desint,\nhunc etiam uendit, dominum sibi comparat emptor.\nphilosophos credam quicquam rationis habere,\nqui ratione carent, quibus est sapientia uana?\nsunt Cynici canibus similes, quod nomine produnt;\nsunt et sectantes incerti dogma Platonis,\nquos quaesita diu animae substantia turbat,\ntractantes semper nec definire ualentes,\nunde Platonis amant de anima describere librum,\nqui praeter titulum nil certi continet intus.\nsunt etiam Physici naturae nomine dicti,\nquos antiqua iuuat rudis atque incondita uita.\nnamque unus baculum quondam et uas fictile portans,\nutile quod solum solumque putaret habendum,\nillud ut auxilii, hoc esset causa bibendi,\ncum stare agricolam manibusque haurire supinis\npotandas uidisset aquas, uas fictile fregit,\nquo procul abiecto remouenda superflua dixit.\nrusticus hunc docuit quod spernere posset et istud.\nhi neque uina bibunt nec uictu panis aluntur\nnec lecto recubant nec frigora uestibus arcent\ningratique deo quae praestitit ille recusant.\nquid dicam diuersa sacra et dis atque deabus\ncondita templa. loquar quae sint Capitolia primum:\nhis deus (est) uxorque dei, ipsamque sororem\nesse uolunt, quam Vergilius notat auctor eorum\ndicendo et soror et coniunx. plus de Ioue fertur\net natam stuprasse suam fratrique dedisse,\nutque alias caperet, propriam uariasse figuram:\nnunc serpens, nunc taurus erat, nunc cygnus et arbor\nseque inmutando qualis fuit indicat ipse;\nplus aliena sibi quam propria forma placebat.\nturpius his aquilam finxit puerique nefandos\nuenit in amplexus. quid dicit turba colentum?\naut neget esse Iouem aut fateatur dedecus istud.\nnomen habet certe quod nec ratione probetur.\nsacra Ioui faciunt et Iuppiter optime\\' dicunt\nhuncque rogant, et Iane pater\\' primo ordine ponunt.\nrex fuit hic Ianus proprio qui nomine fecit\nIaniculum, prudens homo, qui cum multa futura\n* * * * * * * * * * * * * *\nposset respicere, (et) duplici hunc pinxere figura\net Ianum geminum ueteres dixere Latini.\nhic quia nauigio Ausonias aduenit ad oras,\nnummus huic primum tali est excussus honore,\nut pars una caput, pars sculperet altera nauem;\ncuius nunc memores quaecumque nomismata signant,\nex ueteri facto capita\\' haec et nauia\\' dicunt.\nde Ioue quid sperant, (ut) qui est a rege secundus\nquique sacrificiis apponitur ore precantum?\nhic habet et matrem captam pastoris amore;\nnam prior est pastor quam Iuppiter aut Iouis ipse;\nsed Melius pastor, castum seruare pudorem\nqui uoluit spreuitque deam, cui saeua uiriles\nabscidit partes, ne quando tangeret ille\nalterius thalamum, qui uoluit eius adire.\nhoc tamen, hoc egit sententia iusta deorum,\nne fieret coniunx qui non est factus adulter?\nnunc quoque semiuiri mysteria turpia plangunt\nnec desunt homines, quos haec contagia uertant,\nintus et arcanum quiddam quasi maius adorant\nidque uocant sanctum, quo si uelit ire pudicus,\niste profanus erit. sic artior ipse sacerdos\nfemineos uitat coitus patiturque uiriles.\no mens caeca uirum! de sacris semper eorum\nscaena mouet risus, nec ab hoc errore recedunt.\nSaturnum perhibent Iouis esse patrem huncque uorasse\nnatos ante suos et mox e uentre nefandas\neuomuisse dapes, sed postea coniugis arte\npro Ioue suppositum mersisse in uiscera saxum,\nquod nisi fecisset, consumptus Iuppiter esset.\nhuncque Cronon dicunt ficteque Chronon, quia tempus\nquae creat absumit rursusque absumpta promittit.\ncur tamen oblique nomen pro tempore fingunt?\nhunc etiam, quod saepe sibi de prole timebat,\nab Ioue deiectum caelo latuisse per agros\nItaliae Latiumque ideo tunc esse uocatum.\nmagnus uterque deus! terris est abditus alter,\nalter non potuit terrarum scire latebras.\nhinc Latiare malum prisci statuere Quirites,\nut mactatus homo nomen satiaret inane.\nquae nox est animi, quae sunt inprouida corda!\nquod colitur nihil est (et) sacra cruenta geruntur.\nquid quod et Inuictum spelaea sub atra recondunt\nquemque tegunt tenebris audent hunc dicere Solem?\nquis colat occulte lucem sidusque supernum\ncelet in infernis nisi rerum causa malarum?\nquid quod et Isiaca sistrumque caputque caninum\nnon magis abscondunt, sed per loca publica ponunt?\nnescio quid certe quaerunt gaudentque repertum\nrursus et amittunt quod rursus quaerere possint.\nquis ferat hoc sapiens illos quasi claudere solem,\nhos proferre palam propriorum monstra deorum?\nqui Serapis meruit, qui sic laceratur ab ipsis\nper uarios turpesque locos? hic denique semper\nfit fera fitque canis, fit putre cadauer aselli,\nfit homo nunc pannis, nunc corpore languidus aegro.\ntalia dum faciunt, nihil hunc sentire fatentur.\nquid loquar et Vestam, quam se negat ipse sacerdos\nscire quid est? imisque tamen penetralibus intus\nsemper inextinctus seruari fingitur ignis.\ncur dea, non deus est? cur ignis femina fertur?\nista quidem mulier, sicut commendat Hyginus,\nstamine prima nouo uestem contexuit olim.\nnomine de proprio dictam, quam tradidit ipsa\nVulcano, qui tunc illi monstrarat opertos\ncustodire focos; hic rursum munere laetus\nobtulit hanc Soli, per quem deprehenderat ante\nMartis adulterium; nunc omnis credula turba\nsuspendunt Soli per Vulcanalia uestes.\nutque notent Venerem, tunc et portatur Adonis;\nstercora tunc mittunt, ipsum pro stercore iactant.\nomnia si quaeras, magis et ridenda uidentur.\nadditur hic aliud: Vestae quas uirgines aiunt\nquinquennis epulas audio portare draconi,\nqui tamen aut non est aut si est diabolus ipse est,\nhumano generi contrarius antea suasor,\net uenerantur eum, qui nunc in nomine Christi\net tremit et pendet suaque omnia facta fatetur.\nquae mens est hominum, ut pro ueris falsa loquantur,\nqui linquenda colunt contraque colenda relinquunt!\niam sat erit nobis uanos narrare timores.\nhaec ego cuncta prius, clarum quam lumen adeptus,\nmeque diu incertum et tot tempestatibus actum\nsancta salutari suscepit eclesia portu\npostque uagos fluctus tranquilla sede locauit,\nut mihi iam liceat detersa nube malorum\ntempore promisso lucem sperare serenam.\niam prior illa salus, quam perdidit immemor Adam\ntunc uento suadente malo, nunc remige Christo\neruta de scopulis semper mansura resurget.\nrector enim noster sic undique cuncta gubernat,\nut modo qui nobis errorem mentis ademit\nhic meliore uia paradisi limina pandat.\nfelix nostra fides uni certoque dicata.\nunus enim deus est, substantia filius una\nunus, in utroque est unus uigor, una potestas.\nnamque dei uerbum patrio de pectore Christus\nemicuit semperque fuit, qui non quasi natus,\nore sed egressus chaos illud inane remouit\net tulit informem contextae noctis hiatum\ndistribuitque locis mare terras aera caelum\nhisque dedit geminam pulsa caligine lucem.\nast ubi cuncta nouum stupuerunt surgere solem,\nquattuor haec auxit uariis exordia rebus:\nsunt homines terris, sunt addita sidera caelo,\n(aere) pendet auis, liquido natat aequore piscis.\nsic elementa suis decorauit singula formis;\nnexuit haec diuersa licet discretaque iunxit\niunctaque discreuit, quae nunc diuisa cohaerent.\nclaudit enim Oceanus terram, mare clauditur ipsa,\naxe sub aetherio medius concluditur aer.\nhoc etiam caelum quod nos sublime uidemus\nsex aliis infra est spatio surgentibus aequo,\npostque thronos septem, post tot caelestia regna\ncetera pars omnis, quae cunctis eminet ultra,\nquae super excedit, quae passim tendit in altum,\nquae sine fine patet, quam nec mens colligit ulla,\nlucis inaccessae domus est sedesque potentis\nsancta dei, unde procul quae fecit subdita cernit.\nomnia sic constant, dum spiritus omnia cingit.\nhaec itidem, quorum nobis conceditur usus,\nquae polus inferior magno complectitur orbe,\ncuncta licet distent, una cum pace tenentur,\ndenique nomen habent unum, sunt omnia mundus.\nhunc etiam Graeci cosmon dixere priores;\nhinc ita conpositum distinguens utraque lingua\ncosmon ab ornatu, mundum de lumine dixit.\nnam qua sol nitet, hoc totum sordebat in umbra,\net manet exemplum, quotiens nox omnia foedat,\net docet ex tenebris quae sit data gratia lucis.\ntot bona qui fecit, qui sic operatus ubique est,\nhic dominus de corde dei, hic spiritus oris,\nsancti sermo patris, tantarum fabrica rerum.\nnec se paganus laudet, si qui idola uitat\naut satis esse putat quod numine credat in uno.\nqui colit ille deum, qui uerbum non colit eius,\nqui non uirtutem simili ueneratur honore?\nquique inuisibilem inconprensibilemque fatetur\nesse deum, hic etiam Christum, si cogitet, idem\ninueniet, quoniam uerbum conprendere nemo,\nnemo uidere potest, opera eius sola uidentur.\nin patre natus enim, in nato pater omnia fecit\net quicquid uirtute dedit pietate tuetur.\nsic fuit, est et erit uerus saluator in aeuum,\nqui tulit errores, qui fecit uera uideri\nplacatoque patri pereuntem reddidit orbem.\nnec mirum si cuncta regit qui cuncta creauit,\nqui dedit ex nihilo totum lucique tenebras\nreppulit atque diem iussit succedere nocti\nquodque in carne fuit carnis peccata remittit;\ncernit enim fragilem faciles incurrere lapsus\ncorripiensque tamen ueniam dabit omnibus unam,\nremque nouam dicam nec me dixisse pigebit,\nplusque pius quam iustus erit. si denique iustus\nesse uelit, nullus fugiet sine crimine poenam;\niustus enim mala condemnat, pius omnia donat.\nhoc facit, ut rata sint uenturae munera uitae\net quod culpa tulit rursum indulgentia reddat;\nquae si non fuerit plebi concessa roganti,\ntunc prope nullus erit delicto liber ab omni.\nquis poterit meritus promissa luce potiri?\ntangere tunc laetis caelorum regna licebit,\ntunc poterit mors ipsa mori, cum tempore toto\nuita perennis erit, qua tunc in sede beata\nnullus peccandi locus est, ubi nulla cupido est.\ngloria tanta manet populo seruata fideli.\namplius hoc tribuit, maius dedit hoc quoque munus,\nquod peccatorem quem paenitet antea lapsum\nnon facit in numero turbae peccantis haberi.\nquippe satis poena est, cui sit sua culpa dolori;\nsupplicium proprium timor (est); tormenta reatus\ntam ueluti patitur qui se meruisse fatetur.,\nquid poterit melius uel quid moderatius esse?\niudicat inquirit castigat parcit honorat\nomnia qui uincit nec ab ipsa uincitur ira.\nquod de praesenti iam cernimus esse futurum;\nnam cum saepe minax horrentia nubila cogit\net terrore pio rutilo nimis igne coruscat\ntristibus et pluuiis et nubibus intonat atris,\nomne genus timet interitum; sed uiua potestas\ndesinit et pariter caelum mentesque serenat.\nhoc quoque tunc sperare iubet qui se modo cuncta\nperdere posse probat, sed perdere uelle recusat.\nsic iteranda salus uenturo ostenditur aeuo\naeternique dei pietas aeterna manebit.\n0 uir beatus, cui remissa iniquitas\nnec imputata est pigra credendi mora,\noperum cui cassa contulit uitam fides!\nen iste, celsi quem sub auro culminis\npictura neris exprimit miraculis,\nclarus superbo Veriorum nomine\net consulari Baebianus sanguine\nipse est potentis larga Christi gratia.\nprius iste captus uinculis mortalibus\nopes et inter saeculi pauper deo\nuitam paratis blandientem copiis\nmortalitatis immemor cucurrerat.\nut se subactum fine mortalem uidet,\nfesso benignum quaerit aspectu deum.\nstatimque Christum luminatus inuenit;\nueniam precatur et sacerdotum pedes\nsupplex adorat ipse culpator sui\nnegansque dignum gratia dignum facit.\nuouetque uitam, (si) supersit, integram\net obire gaudet, si renatus oppetat.\nCredidit oranti et sitientem flumina (uitae)\npraecinctus puro perfudit episcopus amne.\nquo peragente pios solito mox ordine ritus .\net diuale sacrum libans et chrismate fragrans\nattonitum mira se maiestate fatetur;\nsed quis odor, quaerit, quem sentiat in sua labi\npectora praedulci medicantem nectare fibras?\nsedula tunc coniunx Cwtrv de nomine Christi\nunguentum spirare docet, spondetque sacerdos\net monet, ut longi spatium sibi postulet aeui.\nille dei iam totus ad haec: satis hoc mihi donum,\nquo potior; nunc mors lucrum mihi uitaque Christus!\necce per aeternum terris data gratia Christum!\nhic est ille latro felix, qui fine sub ipsa\nconfessus Christum meruit reus astra fidelis;\nhic donatus abit solida mercede diei,\nserus ab undecima iam mercennarius hora.\nergo ut sanctifica nituit renouatus ab unda,\nipse grauis artus in mollia fulcra refusus\nunanimam alloquitur recreato corde iugalem:\nAetatis spatium lustra nouem mihi,\nannum uita super ducere coeperat,\nfelix unanimo coniugio mihi,\ndulcis pigneribus clara et honoribus,\net nunc mortificis eluta sordibus\nsancto fine pium transmeat in deum.\nhaec ad uerba piis sedula fletibus\nconiunx, oret adhuc uiuere, supplicat.\ntunc ille: o mulier nescia quid petas,\niam scis an ualeam uiuere tam pie,\nut tanti maneam muneris integer?\net quid uita iuuat, qua moritur salus?\nhaec ut fortis ait, toruum oculis micans\net caelum stupide suspiciens ait:\nflammantem uideo luminis ambitum,\nin quem nulla uenit femina circulum.\no felix, cui adhuc corporeo datum\naeterni speciem cernere saeculi,\nin quo conubiis nulla necessitas,\nsexus perpetuis corporibus perit!\nRursus ut haec dixit, subita quasi morte solutus\nexanguem porrecta trahit per membra rigorem.\nat trepida et uisis exterrita talibus uxor\nsoluitur in speciem leti, iam muta trementes\ntendit in ora manus membrisque intenta iacentis\npendet in exanimum pallentior ipsa maritum.\nipsa fidem mortis suadet mora; namque bis acto\norbe duplex reuoluta dies, bis uespere clausa est,\nmortales oculos dum fallit mortis imago.\nille autem angelicis manibus per nubila raptus\nliquerat hospitium repetendi corporis et tunc\naetherii secreta poli sedesque beatas\nspectabat monstrante deo dignataque Christo\nmens pia, dum fletur terris, gaudebat in astris,\nhoc tantum maerens, quod adhuc remea(re time)ret.\ndemissa excessu redit, ut conspecta referret\nfirmaretque fidem dubitantum uiuere functos.\nutque redux membris admotae coniugis ora\nuidit, pollicitus quiddam mirabile sese\ndicturum, in lucem sua distulit orsa sequentem.\nErgo dies primos ubi crastina fulsit in ortus,\nmane nouo sacris (aderat nam forte) sacerdos\nfungitur, utque pio gessit solemnia cultu,\nsuspiciens caelum ille manus dispandit et in se\nbracchia constringens quasi quaedam munera caelo\nmissa auido premit amplexu, meane omnia sunt haec?\npercontans. cuncti dictis stupuere rogantque,\nquidnam conspiciat clausum mortalibus. ille\nπάντα καλῶς inquit, patriarcham saepius Isac\ncommemorans, graece θεῖον, γλυκὺ θεῖον ὁρᾶσθαι\nhorrescens ueneransque refert, utque angelus illum\nsustulerit per inane uehens, ut milia multa\nuiderit angelicis mixta agninisque cateruis\nregnantemque deum super omnia cum patre Christum,\nnarrat et aeternam portis gemmantibus urbem,\nnarrat (et) aetherii caeleste nemus paradisi.\ninter et haec dextram secreta in pectora misit\nconiugis, hoc dicens: unum sumus ambo et idem, quae\ningeminans, sancto placidam sic ordine complens\nfinem, euangelico uitam in sermone refudit.\nEt nunc ille deo fruitur curamque beatae\nconiugis aeterno uinctus amore tenet;\nattamen unius rapuit solatia nati\ninpatiens tota prole carere pater.\nsed postquam iusto tua tempora clauseris aeuo, .\neductis genetrix inclita pignoribus,\ntunc puer ille tuus florentem luce coronam\npraeditus occurret cum genitore tibi;\nquo comite adueniens tibi laetus ab aethere coniunx\ndextram cum blandis porriget alloquiis:\ntempus adest! curis iam soluere, soluere membris!\nuixisti natis, nunc redhibere mihi.\niam non coniugium nobis mortale, ut in aegris\nante dedit breuitas inuida corporibus,\nquod nobis tenui fructu rapida abstulit aetas\norbibus accumulans uix duo lustra tribus;\nnam tua uiginti lustro cumulauerat annos,\npraecessit cursus cum mea uita tuos,\nat mihi bis decies maior te fluxerat aetas,\nsed tamen aequaeuos fecerat unus amor.\nnunc meliore iugo stabiles et in ore piorum\naurea uiuemus saecula rege deo.\nsurge, uirum natumque sequens; patet ecce sereni\nporta poli merito * * * * * *\n* * * * * * * * * * * * * *\n* * * * * * angelus anteuolans;\nipse piam de nube manum deus exerit et te\nin caelum dextra sollicitante uocat.\nfelix Apra, cui licuit terraque poloque\nconiugis unicubae iuge tenere bonum,\nquo terris tibi clarus honor, sub nomine eodem\nin caelis etiam gloria perpes erit!\nAge, iam precor, mearum\ncomes inremota rerum,\ntrepidam breuemque uitam\ndomino deo dicemus.\nceleri uides rotatu\nrapidos dies meare\nfragilisque membra mundi\nminui perire labi.\nfluit omne quod tenemus\nneque fluxa habent recursum,\ncupidas uagasque mentes\nspecie trahunt inani.\nubi nunc imago rerum est?\nubi sunt opes potentum,\nquibus occupare captas\nanimas fuit uoluptas?\nQui centum quondam terram uertebat aratris,\naestuat, ut geminos possit habere boues.\nuectus magnificas carpentis saepe per urbes\nrus uacuum fessis aeger adit pedibus.\nille decem celsis sulcans maria ante carinis\nnunc lembum exiguum scandit et ipse regit.\nnon idem status est agris, non urbibus ullis\nomniaque in finem praecipitata ruunt.\nferro peste fame uinclis algore calore,\nmille modis miseros mors rapit una homines.\nundique bella fremunt, omnes furor excitat, armis\nincumbunt reges regibus innumeris.\nimpia confuso saeuit discordia mundo,\npax abiit terris; ultima quaeque uides.\net si concluso superessent tempora saeclo\naut posset longos mundus habere dies,\nnos tamen occasum nostrum obseruare deceret\net finem uitae quemque uidere suae.\nnam mihi quid prodest, quod longo flumina cursu\nsemper inexhaustis prona feruntur aquis,\nmulta quod annosae uicerunt saecula siluae\nquodque suis durant florea rura locis?\nista manent, nostri sed non mansere parentes.\nexigui uitam temporis hospes ago.\nnon haec ergo sumus nequicquam in saecula nati,\nquae pereunt nobis et quibus occidimus,\nsed uitam aeternam uita ut mereamur in ista\net subeat requies longa labore breui.\net tamen iste labor sit forte rebellibus asper,\nac rigidas leges effera corda putent;\nnon autem haec grauis est mansueto sarcina dorso\nnec laedit blandum mitia colla iugum.\ntota mente deus, tota ui cordis amari\npraecipitur: uigeat cura secunda hominis.\nquod sibi quis nolit fieri, non inferat ulli,\nuindictam laesus nesciat exigere.\ncontentus modicis uitet sublimis haberi,\nsperni non timeat, spernere non soleat.\nparcus, uera loquens, et mente et corpore castus,\ninsontem uitam pacis amator agat.\nde proprio cunctis quos cernit egere benignus\nnon sua non cupiat, quae sua sunt tribuat.\nquid, rogo, mandatis durum censetur in istis?\naut quid erit quod non possit obire fides?\nqui credunt sacros uerum cecinisse prophetas\net qui non dubitant uerba manere dei,\n. qui Christum passum poenas crucis, ultima mortis,\nin toto celsi patris honore uident\nquique ipsum multa cum maiestate tremendum\nexpectant pingui lampade peruigiles,\nhis sordent terrena, patent caelestia nec se\ncaptiuos seruos temporis huius agunt.\nnon illos fallax cepit sapientia mundi,\nnec curas steriles inseruere polis.\nimperia et fasces, indocti munera uulgi,\nquasque orbis scelerum semina fecit opes,\ncalcarunt sancta caelum ambitione petentes\nsuffragiis Christi et plausibus angelicis.\nnec labor hos durus uincit nec blanda uoluptas.\nquaerere nil cupiunt, perdere nil metuunt.\nomnia non Christi qui Christi est odit, in illo\nse statuens, in se qui gerere optat eum.\nille deus rerum, caeli terraeque creator,\nme propter sacra uirgine natus homo est.\nflagris dorsa, alapis maxillas, ora saliuis\npraebuit et figi se cruce non renuit.\nnon ut tanta deo quicquam patientia ferret,\ncuius nec crescunt nec minuuntur opes,\nsed uictum quod erat in me ut superaret in illo,\nfactus sum Christi corporis, ille mei.\nme gessit moriens, me uicta morte resurgens\net secum ad patrem me super astra tulit.\nquidnam igitur tanta pro spe tolerare recusem?\naut quid erit quod me separet a domino?\nignem adhibe, rimare manu mea uiscera, tortor;\neffugient poenas membra soluta tuas.\ncarcere si caeco claudar nectarque catenis,\nliber in excessu mentis adibo deum.\nsi mucrone paret ceruicem abscindere lictor,\ninpauidum inueniet; mors cita, poena breuis.\nnon metuo exsilium, domus omnibus una est,\nsperno famem, domini fit mihi sermo cibus.\nnec tamen ista mihi de me fiducia surgit,\ntu das, Christe, loqui tuque pati tribuis.\nin nobis nihil audemus, sed fidimus in te,\nquos pugnare iubes et superare facis.\nspes igitur mea sola deus, quem credere uita est,\nqui patriae ciuem me dedit alterius.\nsorte patrum occiduum iussus transcurrere mundum\nsub Christi sacris aduena miles eo,\nnec dubius me iure breui terrena tenere\nsic utar propriis, ceu mea non mea sint.\nnon mirabor opes, nullos sectabor honores,\npauperiem Christo diuite non metuam.\nqua stetero aduersis, hac utar mente secundis;\nnec mala me uincent nec bona me capient.\nsemper agam grates Christo, dabo semper honorem,\nlaus domini semper uiuet in ore meo.\ntu modo, fida comes, mecum isti accingere pugnae,\nquam deus infirmo praebuit auxilium.\nsollicita elatum cohibe, solare dolentem;\nexemplum uitae simus uterque piae.\ncustos esto tui custodis, mutua redde;\nerige labentem, surge leuantis ope,\nut caro non eadem tantum, sed mens quoque nobis\nuna sit atque duos spiritus unus alat.\nLux festa sacris uult litari paginis,\nremoue profanos codices;\nhymno sacranda nominis primordia,\nquae Christus imperat coli.\nin ore Christus nectar, in lingua fauus,\nambrosia uiua in gutture,\nlotus beata in pectore, a qua nescias\n\\'abire gustata semel,\nmel in medullis, lux serena pupulis,\nin auribus uitae sonus.\nchelys uel plectrum suauis eloquentiae\nhoc nomine audito redit.\ncursu uagante, lubrico infortunio,\ntemptationibus mali,\nsiti et fame, calore et algu mortuis\nmalagma praebetur potens.\npenetrale mentis dira desperatio\npeccaminum ob molem quatit,\nsaeuit paterna in uiscere imo prauitas,\nlibido succendit faces,\nauri cupido molle pectus incitat\nper fas nefasque cogere,\nfaetentis animus sorbet ingluuiem gulae\nVenere atque Baccho perditam,\ncruentus ultor raptat iracundiam\nmucrone prompto stinguere,\ninferre mandat terror infortunium,\ncauere quod possis male,\nuis impotens sui eicit patientiam\net arma quaerit perdita,\nfidem sinistra quassat obstinatio,\nfelix reorum. non diu.\nhoc ad salutem nomen auditum uenit,\nhoc omne tollit pharmacum.\nobsessa membra spiritusque daemone\nuexatus impurissimo\nhoc hoc medelam sortiuntur nomine,\nredeuntque sursum ab inferis\ncantata diro carmine et bustis sono\ndeuota sago corpora\nuim colligantis perfidam excutiunt luis,\net sana uertuntur domum.\ncompago quem soluta membratim iubet\nlecto sedere debilem,\nquem caecitas, crux omnium miserrima,\naddixit alieno pedi,\nutroque claudum quem uenire poplite\nuidet uniuersa ciuitas:\nsuis redire gressibus domum queunt\nnomen celebrantes dei.\nsalue, o Apollo uere, Paean inclite,\n- pulsor draconis inferi!\ndulcis tui pharetra testimonii,\nquod quattuor constat uiris,\nsagitta melle tinctilis prophetico,\npinnata patrum oraculis,\narcus paternae forte uirtutis sonans,\nmiraculis neruus potens\nstrauere ueterem morte serpentem sua.\nio triumphe nobilis!\nsalue, beata saeculi uictoria,\nparens beati temporis!\nsalue, quod omnes caelici medii inferi\nnomen genu flexo audiunt!\nsalue, unus unus unus in trino deus,\nsalue una in uno trinitas!\nhaec, lux Eoo cum leuata cardine\niter diurnum suscipit,\nhaec, cum occidente sol subit curru fretum,\nbenedictio me consecrat.\ncrucifixe uictor, expiator criminum,\nin morte uita praepotens,\nfac, cum supremo seuocabor tempore,\nab obruto malis chao\ntraducat ista me tibi benedictio,\nquod utile interim dato,\nneu se inquieta mentis excruciet mora,\nfaetente uincta carcere.\nSancte deus, lucis lumen, concordia rerum,\naeterni uerbo conditor imperii,\nexpers principii nec fini obnoxius, ex quo\ntotum quod nunc est, quod fuit et quod erit;\ncorporis ignote oculis, uix cognite menti,\nnec linguis facilis nec capiende animis,\nindulgens, sanctus, iustus, patiens, miserator,\nplenus, perfectus, maximus, omnipotens,\nsolus nec solus terque unus et in tribus unus,\nhoc semper maior, quo fide es uberior!\nuiderit an ueniam speret, si dicere laudes\nhinc tibi quis dubitat, quod minor esse timet.\nignosci certe merito fas nouerit ille\natque reus stolidae simplicitatis erit.\ninnumeras qui res temptet numerare paretque,\nnirtutes possit pernumerare tuas.\net quod sentimus plus est quam lingua loquatur\net quod sentimus, cum loquimur, minus est.\nomnia quae dudum uariis elementa figuris\ncredimus audimus tangimus aspicimus,\nlata mari, terris grauia, splendentia caelo,\naere mobilia, tristia nocte nigra,\nfrondosis insel\\'ta iugis, sidentia planis,\nconsita uinetis, omnibus apta satis,\ninuia desertis, concreta frigore pigro,\nignea sideribus, uiuida fluminibus,\nut primum placuit, uerbi uirtute creasti;\nquodque aliis facere est, hoc tibi uelle sat est.\nnil rerum natura parit non iussa, tibique,\nprincipio, debent omnia principium:\nofficium praebens obscuris luna tenebris\net iussus claro sol radiare die,\nsaecula saeclorum, menses dies annus et horae,\nquodue agimus cuncto tempore quoue agimus,\nangelicus populus, patriarchae et turba piorum,\nquam caelo asciuit religiosa fides,\nqua Romanus agit, saeuit qua barbarus orbis,\ninfusus quicquid summouet oceanus,\\'\nquae nexis constant membris, quae membra recusant,\nuerbis respondent, indiga uocis hiant,\nquaeue metus cursu seruat uirtusue tuetur,\nantra tegunt, uoluunt flumina, penna leuat,\nunum discretis referunt tibi uocibus hymnum\net quod non possunt explicuisse uolunt.\nipsa etiam te bruta tremunt, tibi muta loquuntur;\nquoue modo id faciant, nescia mens hominis.\nquae scimus, (scimus) occultis omnia causis,\nnec rationis egens quod facis esse potest.\nme solum e cunctis male conscia pectora terrent,\nindigno laudes ne loquar ore tuas,\nne peccata premant, grauior ne sarcina plumbo\nimis captiuum detineat tenebris.\nsed mihi dum uariis curarum ambagibus erro,\noccurrit trepido quod sequeremur iter.\nsi defendo, reus; fateor si crimina, saluus;\nspero tuam potius quam merear ueniam.\nquicquid commisi scelerum sine teste, probasti;\nnam facienda uidens, facta uidere potes.\nsi caelum tibi, sancte, thronus, si terra tuorum\nscamnellum merito creditur esse pedum;\ncrimina non dubia ei, totum qui penetrat orbem,\nqua patet accessu uel pede uel pelago.\nquicquid in occasu zephyrus uidet, eurus in ortu,\naustro si qua tepent, si qua aquilone rigent,\nsunt oculis subiecta tuis, licet arbiter absit\net scelus admissum nox sibi fida tegat,\nantris claudatur, mergatur flumine, montis\ndesuper inmissi ponderibus lateat,\nueletur denso tectorum culmine; solus\ntestem uitabit qui male non faciet.\nLyncei fertur felicis acumine uisus\nintentos paries non tenuisse oculos.\nuisibus humanis (hoc si) licuisse putatur,\nignotum quicquam credimus esse tibi,\nqui mare qui caelum terrasque et quicquid in his est\nomnibus immistis extra uel intra regis?\nnec miror; proprio parent elementa parenti\net penetrata suo cuncta patent domino.\nsi quisquam sine se poterit peccare, latebit;\nnam si peccabit, testis adest animus.\nergo ego sum primis semper lasciuus ab annis,\ncuius amor licitis miscuit illicita,\naudax, periurus, simulator, dissimulator,\nambitor, uarius, inuidus, inpatiens,\ncrudelis, rationis egens, furiosus, auarus,\nprofusor proprii, plus aliena petens.\net quicquid scelerum molitur perficit audet\n. pollutum corpus, mens rea, lingua loquax,\ntotum placato quamuis sub iudice feci;\nnon habet in tanto crimine poena locum.\nsed tibi laus, tibi, sancte pater, laus tempore in omni,\nqui potes addictam uiuificare animam;\nparcere subiectis, tenebris infundere lumen\net brutis sanctos de scopulis facere.\ne medio mortis uitiorum gurgite mersus\neripior sanctis purificatus aquis\net modo qui merui tortorum uincula flammas,\nidem non idem iam quasi liber ago.\nquid loquimur liber\\'? frenant hanc crimina uocem;\nseruus peccati post ueniam teneor.\nnam uetus et studio pugnandi promptior hostis\nincautum uariis artibus exagitat,\nauditu uisu gustu tactuque placentes\nobiciens semper callidus illecebras,\nut, pars si qua meis membris male firma uacillet,\nceu patulum populans intret ouile lupus\net leo secretis rapidus prorumpat ab antris,\nincustoditum si patet ire pecus.\nsed tu, sancte deus, sensus si uerba loquuntur\net non mens aliud, lingua aliud loquitur,\nsollicitus cupidus deuotus pectore et ore\npulso; patere iube, da, peto quaero, doce,\nqua fas quaque pium est mortalem noscere, quam sis\nsupplicibus facilis quotue quibusue modis.\npeccatis ignosce meis; leuioribus utor\nquam sint factorum pondera nominibus.\ncriminibus ignosce magis; iam sentiat ipse\nquae mihi molitur tela furens coluber,\natque per innumeros escis fallentibus hamos\ncaptiuum teneant, sic rogo, quae sua sunt.\nnon aurum gemmasque uelim, non ditia regum\nregna nec immensas quas habet orbis opes,\nnon ut densatos fasces curuasque secures\npone sequar celsis conspiciendus equis,\nnon ut seruandi signent mea nomina fastus\nturbaque nobilium limina nostra terat,\nnon ut sic saltem subrepat blanda uoluptas;\nsed mihi contento quod satis est habeam.\nnon longum uitae cursum, non gaudia quaero\ncorporeis nimium congrua deliciis,\nhibernis totum citius cum transeat umbris\nfloribus et, rigidi quos rapuere noti.\nin quis uita breuis, post mortem poena perennis.\nipsum se damnat qui peritura rogat.\nda potius sensus dociles, da lumina menti,\nda mortem membris quae perimunt animam.\ninstrue sollicitum, nutantes dirige gressus,\ncredenti plenam plenior adde fidem.\nsit mihi iustitiae studium, custodia ueri,\nsit purum corpus, sit sine labe animus,\nsimplicitas probitas patientia, mens sibi recti\nconscia, sit pietas, sit bene suadus amor.\nnon aliena petam; facilis iactura meorum;\nsim mundo stultus, ut tibi sim sapiens.\nperpetuo imposito moriatur fine uoluptas,\nnec recolant sensus quod meminisse nocet.\nnon ullum bona formidet conscientia testem;\nquae loquimur rata sint, quae facimus deceant.\nambitio ebrietas odium tumor ira libido\nac uarii mater criminis inuidia\nsint procul, et iugi mereatur uita precatu,\nexcusso temptent ne mea colla iugo.\nsic humilis modo mane nouo, modo uespere facto\nsusceptae curem tempora militiae,\nut nox si qua uenit semper postrema putetur\natque diem mundo ceu moriturus agam.\ncessabunt fraudes periuria furta rapinae,\nimpendens metuam si cito iudicium.\nuotis sermoni factis modus utilis assit,\nassit praecipuus in tuo amore modus,\nut mihi uisceribus totis totisque medullis,\nsi mereor, totum te, pater, insinues.\nnox dies, hora et quodque momentum, scripulus omnis,\npuncta etiam nostrae crescere dent fidei,\nad quam seruandam tua sum pietate iuuandus.\ntotum posse tuum; uix mihi uelle subest,\nac si multiplices in cassum porrigo curas,\npaucis rem uerbis plenius expediens.\nsunt qui saepe sibi dictis contraria poscunt;\nutile quod nobis scis, deus, hoc tribue.\naccenso maerens si quaerit lumine drachmam\net gaudet mulier quod sibi non pereat,\nsi fuit et pecudis non uilis cura relictae\npastori centum qui numerabat oues,\ncuius, cum posset facilis iactura uideri,\ndulcia curuatis pondera sunt humeris,\nsi pater, amisso remeat cum faenore natus,\ntestatur largis laetitiam dapibus:\ncur dubitem totum quod sit tua cura per orbem,\nne quisquam pereat qui tibi crediderit?\nnam si quem dudum rebus ratione fruendis\nformauit madido dextera sancta luto.\nde nihilo sumptum nihilum finxisse putatur\nludentis potius quam facientis opus.\ndenique cum proprio damnatus crimine iusto\ntransgressus legem morte perisset homo,\npersonam mutans, fecisti cedere causam,\nnec nimium durus nec nimium facilis\ndignatus dominus dominum demittere terris,\nuirtutem faceret qui crucis opprobrium\net quidquid poterat pro maiestate iubere,\nhoc potius faceret subditus imperio,\nuincula captiuis, captiuos demeret hosti\net fixos leti detraheret laqueos,\nut quod credulitas fallacis uinxerat anguis,\nposset nunc melior soluere credulitas.\nex te qui genitus sine tempore et ordine, per te\nsic totum accepit, quod tibi nil minuit;\nunus homo, uirtus similis, substantia par est,\nde sancto sanctus, de pietate pius,\nplenus de pleno, iusti de fomite iustus,\nde uero uerus deque deo deus est.\nedita coniugio poterit natura uideri\ntertia, cum medium composuere duae.\nnaturae dominus, rerum sator, omnia per quem,\nnon aliud potius quam quod eras generas.\nhunc post pro nobis sumpturum pondera carnis,\ncuius principium saecula nescierant,\ninfusum reddens dominum sine coniuge mater\nintacto praegnans uirgo parit gremio.\neditur in terra, cognoscunt omnia lucem;\n(nec tamen hanc mundus nec tenebrae capiunt.)\nuerus homo est uerusque deus, non inter utrumque;\nhoc natura negat, hoc probat officium.\nChristus, securi tandem noua gaudia mundi\ninnumeris dudum scripta uoluminibus,\nChristus, caecorum lumen, purgatio leprae,\nauditus surdis, sollicitis requies,\nclaudorum gressus, mutorum lingua, redemptor\norbis et addicti uera salus populi,\npertulit aeternus communis claustra sepulchri\net manet aeternus quem tenuit tumulus.\nimmortalis erat; est mortuus, et modo uiuit;\nante deus homo est; nunc deus ex homine\nconscendit caelum sacrata sede receptus;\nperpetuus dominus est erat et ueniet.\ntu pater ingenitus; genitus tibi filius, ex te\nnon genitus sanctus spiritus egreditur;\nqui semper medius inter natumque patremque\nsentitur sentit, traditur accipitur,\nsanctificat spirat dominatur, totus ubique est,\naccessu emundat, munditiis capitur.\ndummodo qui religat tria nomina, tres quoque formas\nunum consultus non neget esse deum,\nuirtutis similis, similis pietatis, id ipsum,\nunum non unum, sed mage credat idem.\nhaec ego, non quantum uolui pro pondere rerum,\nsed quantum uitiis implicitus potui.\ntu concede, pater, duret mihi semper ut ista\nuna super trina nomina credulitas.\nVerba tui famuli, rex summe, attende serenus\nrespice et affectum cum pietate meum.\nsum miser, ut mereor, quantum uix ullus in orbe est;\nsemper inest luctus tristis et hora mihi.\nseptimus annus adest, ex quo noua causa dolores\nmultiplices generat et mea corda quatit.\ncaptiuus extris extunc germanus in oris\nest meus, afflicto pectore nudus egens.\nillius in patria coniunx miseranda per omnes\nmendicat plateas ore tremente cibos.\nquattuor hac turpi natos sustentat ab arte,\nquos uix pannuciis, quis ualet, illa tegit.\nest mihi quae primis Christo sacrata sub annis\nexcubat egregia simplicitate soror.\nhaec sub sorte pari luctum sine fine retentans\npriuata est oculis iam prope flendo suis.\nquantulacumque fuit direpta est nostra supellex,\nnec est heu miseris qui ferat ullus opem.\nconiunx est fratris rebus exclusa paternis,\niamque sumus semis rusticitate pares.\nnobilitas periit miseris, successit egestas.\ndebuimus, fateor, asperiora pati;\nsed miserere, potens rector, miserere precantum\net tandem finem his, pie, pone malis.\ncaptiuum patriae redde et genitalibus aruis,\ncum modicis rebus culmina redde simul,\nmens nostra ut Christo laudes in saecla frequentet,\nreddere qui solus praemia digna potest.\n"};
