var sequence = {"name":"Ambrose, Saint, Bishop of Milan. De Cain et Abel","data":"[LIBER PRIMVS.] De paradiso in superioribus pro captu nostro ut potuimus 183\nquod dominus infudit, sensus inuenit digessimus, in quibus\nAdam atque Euae lapsus est conprehensus. nunc quoniam\nilla penes auctores non stetit culpa, sed quod peius est deteriorem\ninuenit heredem, sequentem adoriamur historiam et ea\nquae secundum scripturas sunt adnexa diuinas nostro opere\nprosequamur.\nAdam autem cognouit Euam mulierem\nsuam, quae concepit et peperit Cain et dixit: adquisiui\nhominem per deum. quae adquirimus ex quo et a\nquo et per quid adquiramus considerari solet, ex quo tamquam\nex materia, a quo quis auctor, per quid tamquam per\naliquod instrumentum. numquid hic sic dicit: adquisiui\nhominem per deum, ut deum intellegas instrumentum?\nnon utique, sed ut intellegas auctorem et operatorem deum.\nunde deo magis detulit, quia dixit: adquisiui hominem\nper deum, ut et nos, cum aliquid adquirimus, uel omnes\neuentus secundos deo magis deferre quam nobis adrogare debemus\net adiecit parere Abel.\ncum adicitur aliquid, quod\nprius erat tollitur. idque colligitur ex arithmeticae portionibus\naut animae cogitationibus; addito enim numero fit alius\n\n\n\n\n\n\n\n\nnumerus, aboletur superior et cogitatio accedens noua excludit\nsuperiorem. ergo cum adicitur Abel, aufertur Cain. quod\nnominum interpretatione plenius deprehenditur. Cain etenim\ndictus est adquisitio, quod omnia sibi adquireret, Abel qui\nomnia referret ad deum pia deuotus mentis adtentione, nihil\nsibi adrogans ut superior frater, sed totum tribuens conditori\nquod accepisset ab eo.\nDuae itaque sectae sunt sub duorum fratrum nomine conpugnantes\ninuicem et contrariae sibi, una quae totum menti\nsuae deputat tamquam principali et quasi cuidam cogitationis\net sensus et motus omnis auctori, hoc est quae omnes inuentiones\nhumano adscribit ingenio, altera quae tamquam operatori\net creatori omnium deo defert et eius tamquam parentis\natque rectoris subdit omnia gubernaculo. illa prior Cain significatur,\nhaec posterior Abel dicitur. has duas sectas anima\nuna parturit et ideo germanae habentur, quod uno fundantur\nutero, sed contrariae sunt, quia oportet eas, cum quodam\nanimae partu editae fuerint, diuidi ac separari; conpugnantibus\nenim hospitium esse unum perpetuo non potest. denique\nRebecca, cum duas naturas humani ingenii parturiret, unam\nmali alteram boni, easque exilire intra uterum sentiret suum\n— Esau enim typus erat malitiae, Iacob figuram bonitatis\ngerebat —, mirata quid illud esset quod discordiam quandam\nconcepti cerneret fetus, consuluit deum, ut passionem proderet,\nmedellam daret. itaque precanti est responsum editum: duae\n\n\n\n\n\n\ngentes in utero tuo sunt et duo populi de uentre\ntuo exibunt. quod si ad animam referas, eandem generatricem\nboni et mali intelleges, quia ex quodam fonte animae utrumque\ndemanat, sed hoc sobrii solet esse iudicii, ut repudiato malo\nuelut enutriat quod bonum est atque confirmet. prius ergo\nquam pariat bonum, hoc est reuerentiam deo debitam, ut 185\nipsi totum deferat, sua praefert; cum uero genuerit confessionem,\nquae defertur deo, deponit sui cordis tumorem. adiciens\nergo deus bonum animae dogma Abel abstulit inprobum dogma\nCain.\nego tamen hoc loco secundum scripturam mysterium magis\nduorum populorum intellego, quod deus adiciendo ecclesiae\nsuae fidem piae plebis abstulit perfidiam populi praeuaricantis,\nquando quidem uerba ipsa hoc significare uideantur dicente\ndeo: duae gentes in utero tuo sunt et duo populi\nde uentre tuo exibunt. haec figura synagogae et ecclesiae\nin istis duobus fratribus ante praecessit, Cain et Abel. per\nCain parricidalis populus intellegitur Iudaeorum, qui domini\net auctoris sui et secundum Mariae uirginis partum fratris,\nut ita dicam, sanguinem persecutus est, per Abel autem intellegitur\nChristianus adhaerens deo, sicut et Dauid ait: mihi\nautem adhaerere deo bonum est, ut se caelestibus adtexeret,\na terrenis separaret. et alibi defecit inquit anima\nmea in uerbum tuum, eo quod ordinem uiuendi atque\nusum non in terrenis uoluptatibus, sed in uerbi cognitione\nposuisset. ex quo cognoscitur nec illud otiose scriptum esse,\nsed perpense et examinate quod legimus in Regnorum libris:\n\n\n\n\n\n\net adpositus est ad patres suos. intellegi enim datur\nquod patrum similis fuerit fide. unde claret non ad sepulturam\ncorporis, sed ad consortium uitae relatum.\ndenique de\nIsaac non perfunctorie scriptum putatur quod relinquens\ncorporis istius speciem, quae animae suae adtexebatur,\nadpositus sit ad genus suum, eo quod patris sui moribus\nadhaeserit. pulchre autem ad genus ait, non ad populum sicut\nalibi. nam legimus aliis locis adpositos fuisse ad populum\nsuum, sed isti non tam praestantes; praestantior autem qui\npaucorum similis fuerit et non plurimorum — plures in\npopulo suo quam in genere — et praestantius ducitur paucorum\nsimilem esse quam plurimorum. qui ergo dei erat generatus\npromissione, qui ad sacrificium probandae pietatis electus,\\' qui\nunius uxoris, hoc est solius sapientiae societate contentus\nsuperni illius generis, quod est unum sibique semper conueniens,\nnon plebeiae uilitatis imitator adstruendus fuit\nscripturae diuinae testimonio. etenim ubi labor doctrina meditatio,\nillic cum pluribus commune collegium et quoddam\npopulare consortium est. audiendo enim plerique proficiunt,\nquos nominauit populum. ubi autem non humana traditione,\nsed ingeniosa collectione sine usu laboris disciplina percipitur,\nillic sublimis generis incorrupta sinceritas est. et ideo Isaac\ntamquam dei munus ad genus suum magis quam ad populum\nadpositus legitur, ut diuinorum potius quam humanorum imitatorem\nfuisse sedulum recognoscas.\nBeata et illa mens, quae species et ipsum genus supergrediens\nmeretur audire quod dictum est ad Moysen, cum\nsepararetur a populo: tu autem sta mecum. nam sicut in\nIsaac dominicae incarnationis typus humanae generationis\nsupergressus consuetudinem uicit priores ita, ut in eo\nnon uulgaris popularisque gratia, sed specialis praerogatiua\npraecelleret, sicut lectio docet: Abrahae enim dictae\nsunt repromissiones et semini eius. non dicit et\nseminibus tamquam in multis, sed sicut uni, hoc\nest semini tuo, quod est Christus, ita etiam in Moyse\nuenturi doctoris figura, qui legem doceret, euangelium praedicaret,\ninpleret testamentum uetus, nouum conderet, caeleste\npopulis alimentum daret, humanae dignitatem condicionis excessit\neo usque, ut dei donaretur nomine, sicut habemus\nscriptum dicente domino: posui te in deum Pharao.\netenim uictor passionum omnium nec ullis saeculi captus\ninlecebris, qui omnem istam secundum corpus habitationem\ncaelestis puritate conuersationis obduxerat, mentem regens,\ncarnem subiciens et regia quadam auctoritate castigans, nomine\ndei uocatus est, ad cuius similitudinem se perfectae uirtutis\nubertate formauerat.\net ideo non legimus de eo sicut de ceteris\nquia deficiens mortuus est, sed per uerbum dei mortuus\nest; deus enim neque defectionem aut diminutionem\npatitur neque adiectionem capit. unde et addidit scriptura\nquia nemo scit sepulturam eius usque in hodiernum\n\n\n\n\n\n\ndiem, ut translationem magis quam interitum eius intellegas;\nmors enim secessio quaedam est animae et corporis. mortuus\nigitur est per uerbum dei, ut ait scriptura, non secundum\nuerbum, ut aduertas non nuntium mortis, sed gratiae munus\nexpressum, qui translatus magis quam derelictus est, cuius\nnemo nouit sepulturam. quis enim in terris reliquias eius\npotuit deprehendere quem secum esse dei filius in euangelio\ndemonstrauit? denique et Helias simul est uisus, qui translatus\ncurru est, non sepultus nec mortuus legitur; uiuit\nenim qui cum dei filio est. Moyses autem mortuus quidem\nlegitur, sed per uerbum dei mortuus, per quod facta sunt\nomnia. uerbo autem dei caeli firmati sunt; per uerbum igitur\ndei non lapsus operis, sed firmamentum est. non ergo\ntamquam relapsus in terram deprehenditur corporis solutione,\nsed tamquam uerbi caelestis operatione donatus et munere,\nut quietem magis caro eius quam bustum acceperit.\nbene\nautem inter dominum et seruum seruatur distantia, ut praerogatiuam\ndomini intellegas, serui gratiam. de Moyse legitur\nquia sepulturam eius nemo scit, de Christo autem <quia>\nsepultura eius de terra sublata est, quia ille secundum mysterium\nlegis expectabat redemptionem, ut resurgeret, hic\nsecundum euangelii donum redemptionem non expectabat, sed\ndonabat. et ideo sepultura eius non ignorata est, sed eleuata,\nquam diutius creatura tenere non potuit, quia per ipsum\nomnis creatura properauit a corruptionis seruitiis eleuari.\nnemo ergo scit sepulturam Moysi, quia uitam eius omnes\n\n\n\n\n\n\nnouerunt, Christi autem sepulturam uidimus, sed nunc iam\nnon nouimus, quia resurrectionem eius agnouimus; debuit enim\ncognosci tumulus eius, ut resurrectio manifestaretur. et ideo\nin euangelio tumulus summa expressione describitur, in lege\nnon quaeritur, quia licet resurrectionem eius lex adnuntiauerit,\nnobis tamen euangelii series plenissime conprobauit.\nErgo, ut quod proposuimus conpleamus, adiecit inquit\nparere Abel, hoc est meliorem Eua, quae grauiter ante\npeccauerat, ex se generauit sententiam, ut superioris sententiae\naboleret errorem. mentior, nisi hoc in uniuersis probatur. ita\nenim nascimur, ut ante infirmus infantiae sensus in nobis sit,\npostea pueritiae corporis tantummodo curam sciens, nullum\ncultum, nullam habens obseruantiam diuinorum. unde et euidenti\nnaturae nouitate ortum Iesum Christum ex uirgine ut\nprobaret propheta ait: ecce uirgo in utero accipiet et\npariet filium, et uocabunt nomen eius Emmanuhel.\nbutyrum et mel manducabit, priusquam sciat malum\naut bonum: quoniam priusquam sciat bonum\naut malum non credit malitiae, ut eligat quod\nbonum est et infra: priusquam sciat puer uocare\npatrem aut matrem, accipiet uirtutem Damasci\net spolia Samariae contra regem Assyriorum . solus\nenim fuit qui non est captus saeculi huius uanitate et\ncarnali tumore. utpote qui se humiliauit factus oboediens\nusque ad mortem. longe uniuscuiusque nostrum dissimilis,\nqui nos frustra extollimus mente carnis inflati. unde et nemo\nsine peccato nec unius diei infans, ille autem peccatum\n\n\n\n\n\n\nnon fecit. et ideo in nobis ante Cain nascitur se ipsum\npraeferens, postea Abel generatur, in quo sit reuerentia\ndiuinitatis. prius ergo inrepit quod malum est, postea\nagnoscitur quod bonum. ubi autem bonum ibi iustum,\nubi iustitia ibi sanctitas, hoc est Abel, qui adhaeret deo\net factus est inquit Abel pastor ouium, Cain autem\noperabatur terram. non est otiosum quod cum ante generatus\nsit Cain, ut lectio docet, praelatus sit hoc loco Abel,\nnec idem sit ordo nominum qui est ordo naturae. quid sibi\nuult mutatio ordinis, ut prius iunioris meminerit, ubi describitur\nuitae status operisque usus? interrogemus officiorum\ndistantiam, ut colligamus causam praelationis. operari terram\nusu prius est, gratia inferius quam oues pascere. hoc enim\ninstar cuiusdam est doctoris et principis meritoque senior a\nuetustioribus inchoauit, iunior recentiora praetulit, quae nullas\nspinas, nullos tribulos germinarent, nulli sententiae essent\nobnoxia. denique peccati reus Adam de paradiso dimissus est\nuoluptatis, ut operaretur terram. recte ergo ubi nascuntur hi\nfratres, seruatur etiam in praedicando ordo naturae: ubi uero\nexprimitur disciplina uiuendi, seniori iunior antefertur, quia\netsi tempore iunior uirtute praestantior est. innocentia enim\ntempore posterior est quam malitia et quadam suppar aetate,\nsed meritorum nobilitate antiquior; senectus enim uenerabilis\nest, non annis incana,. sed moribus. et\naetas inquit senectutis uita inmaculata. ubi ergo\ngeneratio exprimitur, praeueniat Cain, ubi disciplinarum fit\npraedicatio, praecurrat Abel. adulescentiam igitur et ipsam in\n\n\n\n\n\n\nexordiis iuuentutem uariarum inlecebris passionum feruere\nquis abnuat, sed ubi maturior aetas successerit, tamquam\npubescentis lasciuiae tempestate discussa tranquillitatem refundi\net in quosdam portus quietos lassae nauigium animae subducere?\nitaque graues motus nostrae adulescentiae fida senectutis\nstatione placidantur.\nNe ergo dubites talibus naturae admonitus exemplis quod\nmalitia praecedat tempore, sed iuuenculescat infirmitate. habet\nilla aetatis stipendium, uirtus autem praerogatiuam gloriae, quam\nplerumque iusto iniquus iudici cedit. cuius rei testis est fidelis\ndiuina scriptura, quae docet Esau cognomine stultitiae uirum\ncessisse patienter primatus suos fratri suo Iacob, ita ut. diceret:\nut quid milii primatus? sed quos iste posthabuit hos uir\ncognomento exercitationis praeditus quaesiuit mereri. nonne\ntibi uidetur Esau tamquam in agone uictus et propriae mentis\ninfirmitate inparem se existimans cessisse uictori coronam,\nquem uidebat nullis passionum inlecebris inflecti, quarum\nipse puluerem sustinere non poterat? ut quid mihi inquit\nprimatus? apud ignauos enim nulla sunt insignia uirtutis,\napud sapientes prima habentur; studia enim uirtutis quaedam\ninstrumenta sunt. itaque sicut bellator sine armis esse non\npotest ita nec sine exercitatione uirtus. unde et dominus in\neuangelio ait: a diebus Iohannis Baptistae regnum\ncaelorum cogitur, et cogentes diripiunt illud et\nalibi: quaerite regnum dei, et ecce omnia praesto\nsunt uobis. non dormientibus nec otiantibus, sed uigilantibus\net laborantibus pollicentur praemia, ... sed labori merces parata\n\n\n\n\n\n\nest, qui, licet non sit suauis ad gratiam, tamen fructuosus ad\npraemium est. docet hoc sermo legis, sicut scriptum inuenimus:\nsi fuerint inquit uni homini duae uxores, una\nearum dilecta et altera odibilis., et pepererint ei\nambae filios, dilecta et odibilis, et fuerit primitiuus\nfilius mulieris odibilis, qua die heredes\nreliquerit filios in substantia sua, non poterit\nprimatum dare filio mulieris dilectae omittens\nfilium odibilis, sed primitiuum filium mulieris\ncognoscet dare illi dotem ex omnibus, quae\ninueniuntur ei, quia ipse initium filiorum eius est\net ipsi debentur primitiae. quam profunda latent mysteriorum\nsecreta in litteris! recognosce, anima, tuos partus\net odibilis istius mulieris quaere mysterium. intra te ea inuenies,\nsi requiras. repete cogitationes, relege sensus tuos\net cui primitiae debeantur agnosces. duae enim mulieres\nunicuique nostrum cohabitant inimicitiis ac discordiis dissidentes,\nuelut quibusdam zelotypiae contentionibus nostrae\nreplentes animae domum. una earum nobis suauitati et amori\nest, blanda consiliatrix gratiae, quae uocatur uoluptas. hanc\nnobis opinamur sociam ac domesticam, illam alteram inmitem\nasperam feram credimus, cui nomen uirtus est.\nIlla igitur meretricio procax motu, infracto per delicias\nincessu, nutantibus oculis et ludentibus iaculans palpebris\nretia, quibus pretiosas iuuenum animas capit — oculus enim\n\n\n\n\n\n\nmeretricis laqueus peccatoris — quemcumque uiderit sensu\ndubio praetereuntem in angulo transitus domus suae sermonibus\nadoritur gratiosis faciens iuuenum uolare corda, domi\ninquieta, in plateis uaga, osculi prodiga, pudore uilis, amictu\ndiues, genas picta. etenim quia uerum decorem naturae habere\nnon potest, adulterinis fucis adfectatae pulchritudinis lenocinatur\nspeciem, non ueritatem. uitiorum succincta comitatu et\nquodam nequitiarum choro circumfusa, dux criminum talibus\nuerborum machinis murum mentis adgreditur humanae:\nsacrificium pacis est mihi, hodie reddo uota mea.\nhac ex causa progressa sum obuiam tibi desiderans\nfaciem tuam, inueni te. institis texui lectum meum\net tapetis ab Aegypto straui. aspersi lectum meum\ncroco, domum autem meam cinnamo. ueni fruamur\namicitiam usque in diluculum, ueniet conluctemur\ncupidine. hanc enim per os Solomonis speciem fornicariae\nuidemus expressam. nam quid tam meretricium quam saecularis\nuoluptas, quae a fenestra domus suae intrat oculis prima\ntemptamenta praeludens et penetrat cito, si tu in plateam\nprospiciens, id est in publicas transeuntium uias, non in legis\ninterna mysteria obtutum tuae mentis intendas? ea profecto\nest quae ualidioribus uinculis uelut cubile quoddam consociatae\nnobis communitatis intexit, ut qui reclinauerit se\nligetur, et obprobriosae fraudis uelamine operit corporis sui\nstratum ad sollicitandos animos iuuenum, absentiam uiri, hoc\n\n\n\n\n\n\nest incuriam legis obtexens. lex enim absens peccantibus est;\nnam si adesset, non delinqueretur. et ideo ait: non enim\nadest uir meus in domo, abiit autem uiam longissimam\ninuolucro pecuniae accepto in manu. quid hoc\nesse dicam nisi forte quia diuites putant nihil esse quod non\nsuae cedat pecuniae et in gratiam sui legem uelint esse\nuenalem? spargit odores suos uoluptas, quia Christi odorem\nnon habet, thensauros demonstrat, regna promittit, amores spondit continuos,\ninexploratos concubitus pollicetur, sine paedagogo\ndisciplinas, sine monitore sermones, uitam sine sollicitudine,\nmollem somnum, inexplebilem cupiditatem. seducens inquit\neum multo blandimento sermonum et laqueis labiorum\nsuorum adligans domum adusque adtraxit. at\nille secutus est eam circumuentus. nitebat aula regio\nluxu splendida caelatis parietibus et solo umido natabant\npauimenta uino. fraglabat unguento humus, spinis cooperta\npiscium et marcentibus iam floribus lubrica. illic commessantium\ntumultus, concertantium clamor, litigantium caedes,\nconcentus canentium, saltantium strepitus, ridentium cachinnus,\nlasciuientium plausus, confusa omnia, nihil naturae\nordine. saltatrices tonsae et crispantes pueri coma, epulantium\ncruditas, edentium ructus, ebriorum sitis, hesterna crapula,\nhodierna temulentia, repleta uomitu bibentium pocula maiore\nodore ebrietatis quam si recentia tantum uina fraglarent. ipsa\nin medio stans \\'bibite\\' inquit \\'et inebriamini, ut cadat\n\n\n\n\n\n\nunusquisque et non resurgat. ille apud me primus qui omnium\nperditissimus, ille meus est qui suus non est, ille mihi\ngratior qui sibi nequior. calix aureus Babylonis in\nmanu mea inebrians omnem terram; a uino meo biberunt\nomnes gentes. qui est ergo insipientior deuertat ad\nme, et indigentibus sapientia praecipio dicens: panibus\nabsconditis suauiter utimini et aquam furtim\ndulciorem bibite. manducemus et bibamus; cras\nenim moriemur. transiet uita nostra tamquam\nuestigia nubis et tamquam nebula dissipabitur.\nuenite ergo et fruamur bonis quae sunt et utamur\ncreatura tamquam iuuentute celeriter. uino pretioso et unguentis nos impleamus,\net non praetereat\nnos flos temporis. coronemus nos rosis, antequam\nmarcescant. nullum pratum sit quod non pertranseat\nluxuria nostra; ubique relinquamus signa\nlaetitiae. hic omnia relincuntur, nihil secum quis feret nisi\nquod corporis uoluptate perceperit. denique ipsam ego institui\nphilosophiam. nec est alia uerior nisi ea quae bonum adserit\n[nisi] quod suaue atque iocundum sit. ergo uel philosophiae\nuel sapientiae Solomonis credite\\'.\nHis auditis uelut ceruus sagittatus in iecore haeret saucius.\nquem miserans uirtus et casurum cito uidens inprouiso occurrit\nuerita ne inter moras inlecebris demulcentibus mens capiatur\nhumana. \\'palam\\' inquit adparui tibi non quaerenti me, ne\n\n\n\n\n\n\nfallat inprudentem et circumueniat te mulier effrenata et luxuriosa,\nquae non nouit pudorem. sedet in foribus domus in\nsella palam in plateis aduocans praetereuntes. nunc igitur,\nfili, audi me et intende uerbis oris mei. non declinet\nin uias eius cor tuum; multos enim uulnerando\ndei.ecit, et sunt innumerabiles quos trucidauit.\nuiae inferorum domus eius deducentes in\nsecessum mortis. aufer igitur tibi prauum os et\niniusta labia a te longe propelle. oculi tui recta\nuideant; noli intendere fallaci mulieri. mella enim\ndestillant a labiis mulieris fornicariae, quae ad tempus\ninpinguat fauces tuas, postea uero amariorem felle inuenies. dies\nme citius defecerit quam uitia eius exponam, quae tamen in\nProuerbiis ore sapientiae descripta atque expressa sunt. non\nuincat formae concupiscentia. adulterina est, fucis inlita. 15\nnequaquam uero ac sincero fulgens decore. neque capiaris\noculis; circumfusa enim retia sunt. esto magis similis illius\net sequere eum qui salit super montes et transilit super\ncolles, prospiciens per fenestras, eminens super retia. mala\nsunt uoluptatis uincula. oculos delectat, demulcet aures, sed\nmentem inquinat. multa mentitur, falsa adiungit, uera subducit,\nspondit pecuniam, aurum offert, sed aufert disciplinam.\ntu autem accipe potius disciplinam quam pecuniam et scientiam\nsuper aurum probatum; melior est enim lapidibus pretiosis.\nnon te celabo quae summa eius feruntur, ne uidear\n\n\n\n\n\n\ndeoperire quae displiceant in uoluptate et obumbrare quae\nplaceant. eleuat enim et extollit mentem suasoriis uerbis,\nostendit omnia regna terrae dicens: haec omnia tibi dabo,\nsi procidens adoraueris me. ibi tu caue ne capiaris\npraeterlabentibus et non manentibus, quibus magna temptatio\nest.\ndocuit te certe dominus Iesus quemadmodum aduersus\nhuiusmodi temptationes resistas. tetenderat diabolus primum\nlaqueum gulae dicens: si filius dei es, dic lapidi huic\nut fiat panis: respondit dominus: non in pane solo\nuiuit homo, sed in omni uerbo dei. laqueum soluit\nhoc dicto. posuit iterum diabolus secundum iactantiae laqueum,\nqui etiam bonam mentem prosperis currentem semitis solet\nstrangulare. et duxit illum inquit in Hierusalem et\nstatuit eum supra pinnam templi et dixit illi: si\nfilius es dei, mitte te hinc; scriptum est enim quod\nangelis suis mandauit de te ut conseruent te, quia\ninmanibus tollent te, ne forte offendas ad lapidem\npedem tuum. itaque cum posset sine ullo periculo mittere\nse dominus Iesus, cui suppeterent spiritales uolatus, tamen\nne iactantiae genus esset, respondit diabolo: non temptabis\ndominum deum tuum. simul docuit nos cauere ne faciamus\nuoluntatem diaboli. si ergo ueri iactantia declinanda est,\nquanto magis nemo debet falsa iactare pro ueris? tertius\nsuperest laqueus auaritiae atque ambitionis. ostendit in monte\nposito omnia regna orbis terrae in momento\n\n\n\n\n\n\n\n\n\n\ntemporis. bene in momento, quia diuturna esse non possunt.\npaululum expecta, et cito transeunt. itaque qui secuntur ea\nin monte sibi uidentur, sed non sunt perpetui, sicut habes\nscriptum: uidi impium superexaltatum et eleuatum\nsuper caedros Libani: et transiui, et ecce non\nerat. sed qui maximi ea facit adorare uidetur diabolum,\ncuius deus uenter est et in pudendis gloria. tu autem\nin deo gloriam quaere, qui tibi ait: dominum deum tuum\nadorabis et ipsi soli seruies, a quo aeterna accipias,\nnon temporalia.\nTamen si quem etiam ista delectant, ab eo moderatius\npetantur qui uerus omnium fons est. nam et ipsa peculiaria\nquae possidere sibi uidetur diabolus aliena sunt, sicut ipse\ndixit: tibi dabo potestatem hanc uniuersam et gloriam\nillorum, quia mihi tradita sunt. ab eo ergo\nspera, licet breuis uitae non sit longum uiaticum requirendum,\ntamen ab eo spera qui uniuersam creaturam condidit,\nqui diabolo ea ad tempus tradidit, non ut possideat, sed ut\ntemptet; non enim poterat corona esse sine certamine. probandi\nerant dubii, ut iusti coronarentur.\ndedit itaque diabolo\nea, quia in his ipsis poena accipientis est, si uti nesciat.\nquid est enim thensaurus luxurioso nisi sumptus luxuriae?\nsed non luxuriosus, sed frugi probatur. et ideo utere quasi\nfrugi his quae tibi adponuntur, ut non cum manducas multum,\nodibilis fias; uigiliae enim et tormenta uiro edaci\net infra: si coactus fueris in edendo, surge et uome.\net refrigerabit te et non adduces corpori tuo\n\n\n\n\n\n\ninfirmitatem. plurimos itaque gula sua occidit, nullum frugalitas:\ninnumeris uina nocuerunt. nulli parsimonia. plerique\ninter epulas fudere animam et mensas proprio replerunt sanguine.\naliis cruditas uocem simul rapuit et sensum, et si\naliquibus cruditas noxia non fuit, his ruinam fecit ebrietas.\nalios in crimen egit ebrietas, etsi ipsa crimen sit, alios ad\negestatem redegit. postremo audi quos Christus excludat.\ncum intrauerit inquit pater familias et clauserit\nostium, incipietis foris stare et pulsare ostium\ndicentes: aperi nobis. et respondens dicet: nescio\nuos unde estis; recedite a me omnes operarii iniquitatis.\ntunc incipietis dicere: manducauimus\ncoram te et bibimus et in plateis nostris docuisti.\net dicet uobis: nescio unde estis. audisti quid de\nmanducantibus dixerit: audi nunc quid de ieiunantibus dicat:\nbeati qui nunc esuriunt et sitiunt, quia saturabuntur\net infra: uae uobis.\nqui saturati estis, quoniam\nesurietis. sed uis manducare, uis bibere? ueni ad\nconuiuium sapientiae, quae inuitat omnes cum magna praedicatione\ndicens: uenite et edite panes meos et bibite\nuinum, quod miscui uobis. delectant cantica, quae epulantem\ndemulceant? audi hortantem. audi cantantem ecclesiam\nnon solum in canticis, sed etiam in Canticis canticorum:\nmanducate, proximi mei, et bibite et inebriamini,\nfratres mei. sed haec ebrietas sobrios facit, haec ebrietas\ngratiae, non temulentiae est. laetitiam generat, non titubantiam.\nnec uerearis ne in conuiuio ecclesiae aut grati\n\n\n\n\n\n\n\n\nodores tibi aut dulces cibi aut diuersi potus aut conuiuae\nnobiles desint aut decentes ministri. quid Christo\nnobilius, qui in conuiuio ecclesiae et ministrat et ministratur?\nistius conuiuae recumbentis adnecte te lateri ac te deo iunge;\nnon fastidias mensam, quam Christus elegit dicens: introiui\nin hortum meum, soror mea sponsa. uindemiaui\nmurram cum aromatibus meis, manducaui panem\nmeum cum melle meo et bibi uinum cum lacte meo.\nin horto, hoc est in paradiso est conuiuium ecclesiae, ubi\nerat prius Adam quam peccatum committeret. ibi recumbebat\nEua, priusquam culpam crearet et pareret. ibi uindemiabis\nmurram, hoc est Christi sepulturam, ut consepultus cum illo\nper baptismum in mortem quemadmodum ille surrexit ei\nmortuis et tu resurgas. ibi manducabis panem, qui confirmat\ncor hominis, mel gustabis, quo tuarum dulcescat meatus\nfaucium. uinum bibes cum lacte, hoc est cum splendore ac\nsinceritate, siue quod pura simplicitas sit siue quod inmaculata\ngratia quae in remissionem sumitur peccatorum, siue quod\nparuulos consolationis suae lactet uberibus, ut ablactati in\ndeliciis in plenitudinem perfectae aetatis adolescant. succede\nergo in hoc conuiuium. an metuis ne angustior domus et\nbreuis conuiuii locus te conprimat?s o Istrahel, quam\nmagna est domus dei et ingens locus possessionis\neius! magnus et non habet finem, altus et\ninmensus. ibi fuerunt gigantes illi, qui ab initio\nfuerunt statura magna scientes proelium. non hos\nelegit deus. et merito non elegit, quia proelium, non\n\n\n\n\n\n\npacem sciebant, et ideo tu pacem disce, ut eligaris a deo.\nsed ne forte incomptam domus magnitudinem putes et diuersoria\nte columnata delectent, sapientia aedificauit sibi\ndomum et fulsit columnas septem. ipse etiam dominus\nIesus multas mansiones apud patrem suum esse commemorat.\nin hac ergo domo epulaberis animae cibos potusque mentis.\nut postea non esurias neque sitias umquam; qui enim manducat\nmanducat usque ad satietatem et qui bibit usque ad\nebrietatem bibit.\nsed haec ebrietas pudicitiae custos est, illa\nuini ebrietas fomes libidinis, quo per carnes uaporantur interna\nuiscera, animus ignescit, anima exuritur. saeuus criminum stimulus\nlibido est. quae numquam manere quietum patitur affectum.\nnocte feruet, die anhelat, de somno excitat, a negotio abducit,\na ratione reuocat, aufert consilium, amantes inquietat, lapsos\ninclinat, castis insidiatur, potiendo inflammat usuque accenditur.\nnullus peccandi modus et inexplebilis scelerum <sitis)\nnisi morte amantis extingui non potest. et ideo ait apostolus:\nfugite fornicationem, ut ueloci fuga tamquam furiosae\ndominae declinare saeuitiam et tetro seruitio exire possimus.\nnam quid de auaritia dicam, insatiabili pecuniae cupiditate et\nquadam aeris libidine, quae quo plura abstulerit eo magis\ninopem esse se credit? omnibus inuida, sibi uilis, in summis\ndiuitiis inops affectu extenuat quod censu abundat. nullus\nrapiendi modus, ubi nulla mensura cupiendi. sic inflammat\nanimum, sic igne suo pascit animum, ut hoc solo distet, quod\nilla formarum adultera sit, ista terrarum. elementa concutit.\n\n\n\n\n\n\nmare sulcat, terram effodit, caelum uotis fatigat, nec sereno\ngrata nec nubilo condemnat prouentus annuos fetusque ten-arum\narguit. sed haec aegritudo est animae, non sanitas. denique\nEcclesiastes dicit: est languor malus, quem uidi\nsub sole, diuitias custodiri in malum possidentis\neas et supra: qui diligit argentum non satiabitur\nargento. nec est finis adquisitionis eorum. si quaeris\nthensauros, accipe inuisibiles et occultos, quos in\ncaeli altissimis, non quos in terrarum uenis requiras. esto\npauper spiritu et eris diues qualicumque censu, quia non in\nabundantia diuitiarum uita est hominis, sed in uirtute ac\nfide. istae te diuitiae uerum diuitem facient, si sis in deum\ndiues.\\'\nAudisti uoluptatis mysteria, audisti etiam nostrarum copiarum\nmunera, quas ego non superlectili operiendas, sed scripturae\nnudis sermonibus demonstrandas putaui, ut sua luce\nfulgerent et ex se ipsae uocem emitterent sui inuicem. neque\nenim sol et luna interprete indigent; habent interpretem fulgorem\nsui luminis, quo totus repletus orbis est. illis inluminatio\nest fides, sine indice quaedam ut ita dicam intestata\ntestis, quae alieno non indiget testimonio et subito se uniuersorum\noculis offundit. non ergo nuntiantur opera nostra,\nsed clamant et se ipsa nuntiant. sane ut et hoc quod laboriosum\nin nostris ducitur non praeteream, fides exigitur, studium\ndesideratur, facta quaeruntur. his enim tribus dominus Iesus\ndeuotionis humanae officia definiuit dicens: petite, et dabitur\nuobis; quaerite, et inuenietis; pulsate, et\n\n\n\n\n\n\naperietur uobis et infra: omnis ergo qui audit uerba\nmea haec et facit ea similis est uiro sapienti.\nhaec\nqui studiose fuerit prosecutus primatus benedictionis accipiet\nsicut patriarcha Iacob, qui continentia et fide humanarum\nsupplantauit uestigia passionum. iste ait: misericordiam\nmei habuit deus, et sunt mihi omnia. hanc itaque\nmisericordiam nos fide, studio operibusque mereamur, quibus\ndisciplinis inuenit Istrahel gratiam dei et per ipsam omnia:\nnon enim mundi huius copias, sed uirtutum disciplinas sibi\nsuppetere gaudebat. has nobis substituamus heredes, quas\nsanctus Abraham in Isaac filio suo substituit sibi, omnem\noperum suorum deputans hereditatem sapienti et iusto uiro\nnec ullum ius hereditarium ancillis uel ancillarum filiis derelinquens,\nsed tantummodo donationis munera. perfectae enim\nuirtutes totum accipiunt gloriae patrimonium, usitatis et\nmediocribus uile aliquid aspergitur. et ideo Agar, quae aduena\nlatine dicitur atque accola, et Chettura, quae odorifera significatur,\nheredes non sunt. qui enim mediis utitur disciplinis\naccola, non inhabitator est sapientiae. odore aspersus non\nfructu expletur. sanitatem autem cibus, non odor inuehit,\nquia odor fructuum nuntius est. principales itaque disciplinas\nsequentibus et indigenas accolis agnoscimus praeferendas.\n\n\n\n\n\n\nhoc secundum ingenium.\nat uero secundum mysterium Abraham\npater gentium semini suo legitimo, quod est Christus,\nhereditatem omnem fidei suae detulit, qui in hac terra uelut\naduena fuit, ut uitae huius odorem magis quam fructum\nreferret. haec cum audit mens, auertit se a uoluptate uirtutique\nadiungit ueri decoris admirans gratiam purum affectum,\nsimplicem sententiam, mediocrem uestem, hoc est non in persuasione\nsermonis, sed in ostensione spiritus, qualis est apostolicae\nforma sententiae, amictum sapientiae atque pietatis\nomni pretiosiorem auro refulgens, tum chorum prudentiae\ntemperantiae fortitudinis iustitiae suscipiens, quae fraglant\nodorem disciplinarum incutientes reuerentiam, infundentes gratiam.\nitaque talibus mota eligit studia uirtutis, quibus Iacob uir\nplenus exercitationis mentem intendit suam. et ideo ouium\npastor inducitur, eo quod inperitare corpori et sensibus eius\nac uoluptatibus uocisque modum tenere, ne uelut ouis uagetur\nincerta, praestantius aestimatur quam regere populos, praeesse\nurbibus; difficilius enim se quispiam quam alterum regit. animum\nuincere, iracundiam cohibere conpugnantesque leges\ncarnis et mentis in unum cogere inmortalis cuiusdam est uiri.\nquem inferni porta non ceperit. denique ipse sibi legis lator\nuindicauit hoc munus, ut oues pasceret Iothor, qui dicitur\n\n\n\n\n\n\nsuperfluus, et ageret in desertum, eo quod inrationabilem et\nsuperflui uulgarisque sermonis loquacitatem in secreta quaedam\nsobriae doctrinae coegit mysteria. ideoque Aegyptiis abominationi\nerant pastores ouium; omnes enim qui corporis dediti\npassionibus huiusmodi et uoluptatibus indulgent suis disceptatorem\nuerbi doctoremque uirtutis quadam execratione declinant.\net ideo per aegnimata haec docuit Moyses apta deo\nesse sacrificia, quae refugit omnis insipiens, id est opera et\npraecepta uirtutis. ideoque pastor Abel, Cain autem operator\nterrae legitur, qui in fratre suo uir insipiens formam speciemque\nuirtutis expressam ferre non potuit.\nEt factum est post dies optulit Cain ex fructibus\nterrae munus domino. duplex culpa: una quod post dies\noptulit, altera quod ex fructibus, non ex primis fructibus,\nsacrificium autem et celeritate conmendatur et gratia. unde\npraeceptum est: si uoueris uotum, non facias moram\nreddere illud; melius est enim non uouere uotum\nquam uouere et non reddere; cum enim moram facis.\nnon reddis. uotum est autem postulatio bonorum a deo cum\nsoluendi muneris promissione. et ideo cum inpetraueris quod\npetisti, ingrati est tardare promissum. sed interdum aut\nneglegentibus inrepit obliuio impetratorum aut tumidis et\nelatis adrogare euentus sibi [hebi] cordi est et propriis\nuirtutibus uindicare nec auctoris deputare gratiae, sed ipsos\n\n\n\n\n\n\nse suorum bonorum auctores ducere. tertium genus est peccati\nquidem minoris, sed supparis adrogantiae, eorum scilicet\nqui datorem bonorum deum non negant, sed quae acciderint\nea sibi propter prudentiam suam ceterarumque merita uirtutum\niure delata arbitrantur. propterea etiam diuina dignos habitos\ngratia, quod nequaquam uiderentur indigni quibus talia diuinis\nbeneficiis prouenirent.\nne quid ergo huiusmodi accidat,\nunde uotum tuum tibi in peccatum fiat, lex te informauit\natque instruxit dicente domino, qui legem dedit: adtende\ntibi, ne obliuiscaris beneficia domini dei tui et\nnon custodias mandata et iudicia et iustitias illius,\nquae ego praecipio tibi hodie: ne cum manducaueris\net repletus fueris et cum domos bonas aedificaueris\net habitare coeperis in eis et oues tuae et\nboues tui cum repleti fuerint, aere, argento et auro\nconpletus fueris et omnia possidere coeperis et\nplena fuerint horrea tua, exaltes cor tuum et obliuiscaris\ndominum deum tuum. tunc ergo obliuisceris\ndominum, cum oblitus fueris tui. si autem cognoscas infirmum\nte esse, cognosces deum esse supra omnia et inmemor esse\nnon poteris, ut ei reuerentiam debitam soluas.\nDisce nunc quemadmodum unusquisque moneatur, ne se\nipse auctorem suorum putet bonorum. ne dicas inquit in\ncorde tuo: uirtus mea et potentia mea fecit mihi\nuirtutem hanc magnam, sed in mente habebis dominum\ndeum tuum, quoniam ipse dat uires, ut\nfacias uirtutem. unde bene apostolus quasi legis interpres\nnon gloriabatur in uirtute sua, sed minimum se apostolorum\nesse dicebat et quicquid esset gratiae diuinae esse non meriti\nsui nihilque nos habere quod non acceperimus. quid enim\n\n\n\n\n\n\ninquit habes quod non accepisti? si autem accepisti,\nquid gloriaris quasi non acceperis? didicisti\nergo humilitatem magis sequi quam adrogantiam, sedulitatem\naffectare quam potestatem. accepisti salutaria praecepta,\nnoli neglegere utilia instrumenta medicinae, quibus fibra omnis\nletalis uulneris exsecatur.\nille quoque qui se iustificat ne\ninfletur cordis sui tumore; et ipse accepit salubre mandatum\nin huiusmodi sententiam resultante oraculo: ne dicas in\ncorde tuo, cum consumere coeperit dominus deus\ntuus gentes illas a conspectu tuo, dicens: propter\niustitiam meam induxit me dominus possidere terram\nistam: sed propter iniquitates gentium harum extirpabit\nillos dominus a facie tua. non propter\niustitiam tuam nec propter aequitatem cordis tui\nintrasti possidere terram istam, sed propter iniquitatem\ngentium disperdet eos dominus a conspectu\ntuo et restituet testamentum suum, quod iurauit\npatribus uestris. testamentum perfecta dei gratia est;\nnihil enim inperfectum dat deus, perfecta autem uirtus\nest et opera uirtutis. testamentum autem dicitur quo defertur\nbonorum hereditas. merito et testamentum dicitur et\ndiuinum, cum ea quae uere bona sunt adtestatione mandatorum\ncaelestium conferuntur. et testamentum dicitur, quo- :\nniam sanguine dedicatum est, uetus in typo, nouum in ueritate.\nquo testamento diuinae gratiae pignus tenemus, quia sic\n\n\n\n\n\n\ndilexit deus hunc mundum, ut unicum filium suum\npro nobis omnibus daret. unde perfectionem gratiae praedicans\napostolus ait: quomodo non etiam cum illo omnia\nnobis donauit?\nPrima igitur uoti gratia est celeritas solutionis. denique\nAbraham filium suum ad holocaustum iussus offerre non post\ndies ut Cain optulit, sed exsurgens mane strauit asinam\nsuam et adhibuit secum duos pueros et Isaac\nfilium suum et concidens ligna ad holocaustum\nsurgens abiit et uenit ad locum quem ei dixerat\ndeus die tertia. primo aduerte immolaturi studium maturum\natque festinum, ut mora expectationis non esset nisi\ndonec audiretur oraculum, deinde ut sterneret asinam suam,\nobsequium omne ipse susciperet et sacrificio necessaria praepararet,\nduabus quoque fidei uirtutibus comitantibus hostiam\nsuam duceret, de potestate dei certus et de bonitate securus.\nquod autem ait die tertia, uel quod continua esse debeat\net perpetua deuotio — tripertitum est enim tempus, praeteritum,\npraesens et futurum, quo admonemur quod nec praeteritorum\nbeneficiorum dei uel praesentium uel futurorum inrepere\nulla debeat obliuio, sed tenax gratiae memoria perseuerare\net oboedientia non deesse — uel quia is qui sacrificat in unum\nsplendorem, unam lucem debeat credere trinitatis; ei enim\nqui fideliter sacrificat dies lucet, nox nulla est. sic et in\nExodo Moyses ait: uiam trium dierum ibimus et immolabimus\ndomino deo nostro. sed etiam alibi cum\n\n\n\n\n\n\nuisus esset deus Abrahae ad ilicem Mambrae, respiciens\ninquit Abraham oculis suis uidit, et ecce tres uiri\nstabant super eum. et uidens occurrit obuiam illis\nad ostium tabernaculi sui et adorauit super terram\net dixit: domine, si inueni gratiam ante te. tres uidet,\nunum adorat, tres mensuras offert similaginis. nam etsi\ninmensus deus, tamen mensuram omnium tenet, sicut scriptum\nest: quis mensus est manu aquam et caelum palmo\net uniuersam terram clausa manu? perfectae igitur in\npersonis singulis trinitati interiore mentis arcano, hoc est\nsimilaginis spiritalis sanctus patriarcha sacrificium deferebat.\nhaec est similago, quam in euangelio molit illa mulier, quae\nadsumetur; una enim adsumetur inquit altera relinquetur.\nadsumetur ecclesia, relinquetur synagoga uel mens\nbona adsumetur, inproba derelinquetur. ut scias autem quia\net Abraham in Christum credidit, Abraham inquit diem\nmeum uidit et gauisus est. et qui credit in Christum\ncredit et in patrem et qui perfecte credit in patrem credit\nin filium et spiritum sanctum. tres ergo mensurae, una\nsimilago, hoc est unum erat sacrificium, quod uenerabili\ntrinitati pari quadam mensura deuotionis et congrua plenitudine\npietatis oblatum est.\nAdhuc cognosce celeris studia deuotionis. cucurrit inquit\net accepit uitulum unum tenerum et bonum et\ndedit puero et festinauit facere eum. ubique inpigra\n\n\n\n\n\n\ndeuotio et ideo deo fuit munus eius acceptum. habes et alibi\nut solis ortum oratione praeuenias; occurre inquit ad solis\nortum. habes in euangelio dicentem dominum Iesum: Zacchaee,\nfestinans descende. et ille qui inpetrauerat quod\nuolebat, ut Christum uideret, et amplius inpetrauerat ut\nuideretur et uocaretur a Christo, festinans descendit et excepit\nillum gaudens. et ideo probauit dominus eius affectum\net eum celeri remuneratione donauit dicens: quod hodie\nsalus domui huic facta est. festinauit enim et dominus ad\nbeneficium et ideo non expectauit, ut promitteret et inpleret\npostea, sed ante fecit et postea declarauit. dixit enim: facta\nest salus, quod utique praeuenientis fuit, non promittentis.\niustus igitur uotum suum celeritate commendat. et ideo patres\nnostri festinantes manducabant pascha, succincti lumbos et\npedes suos calciamentorum <non> exuentes uinculis et tamquam\nonus corporeum deponentes, ut essent parati ad transitum;\npascha enim domini transitus est a passionibus ad\nexercitia uirtutis. et ideo pascha domini dicitur, quoniam et\ntunc in typo illo agni ueritas dominicae passionis adnuntiabatur\net nunc eius celebratur gratia.\ncito igitur hoc quaere,\nanima, ut cito etiam audias, sicut audiuit et Iacob: quid\nest hoc quod tam cito inuenisti, fili? et ille secundum\ndogma respondit: quod tradidit dominus deus\n\n\n\n\n\n\ntuus in manus meas. cito dat deus, quia dixit et facta\nsunt, mandauit et creata sunt. uerbum enim dei non, sicut\nquidam ait, opus est, sed operans, sicut habes scriptum:\npater meus usque modo operatur, et ego operor.\npraeuenit omnia; est enim ante omnia sicut pater et in\nomnibus sicut idem pater, penetrans omnia. ualidum enim et\nacutum et omni gladio acutius est, penetrans usque ad diuisionem\nanimae et spiritus artuumque et medullarum, praeueniens\nomnium cogitationes. de quo ait deus pater: iam\nuidebis si conprehendit te uerbum meum aut non.\nubi enim deus, et uerbum, sicut dixit: ueniemus et\nmansionem apud eum faciemus. et sicut habes in aliis\nde deo lectum: ego steti hic prius quam tu, ita et\nuerbum dicit: priusquam stares sub arbore fici, uidi\nte. et de ipso dictum est uerbo, hoc est filio dei: medius\nuestrum stat quem uos nescitis. ubicumque enim\nsancti, illic in medio dei uerbum in singulorum praecordiis\nconplens maria et terras. et cum hic est, et alibi est non\nmutato loco, sed repleto ubique sui praesentia; ubique enim\nest qui est per omnia et in omnibus nullum locum inmunem\nsui relinquens et ubi adest erat et ubi erat adest. et ideo\nqui nouit uelox esse uerbum dei cito petit et cito inpetrat.\nAt uero Pharao, qui opinionibus uanis et inanibus studium\ninpendebat suum ranis repleta Aegypto sonum inanem rerum\n\n\n\n\n\n\net strepitum uanum reddentibus, dicenti Moysi: constitue\nmihi quando pro te orem et pro famulis tuis et\npro populo tuo, ut exterminet dominus ranas, cum\ndebuerit in tanta positus necessitate rogare, ut iam oraret\nnec differret, respondit: crastina die, otiosus et neglegens\nmorae poenam Aegypti soluturus excidio. itaque iste ubi impetrabat,\ninmemor fiebat gratiae et exaltatus mente carnis suae\nobliuiscebatur deum.\nhumilitas autem commendabat orationem,\nsiquidem et Pharisaeus ille reprehensus est, qui ieiunia sua\nuelut beneficia enumerabat et tamquam obiectabat deo et se\ncriminum memorabat exortem, publicanus autem praedicatus\nest, qui a longe stans nolebat oculos ad caelum\nleuare, sed percutiebat pectus suum dicens: domine\ndeus, propitiare mihi peccatori. et ideo diuina\neum sententia praetulit dicens quia descendit hic publicanus\niustificatus magis quam ille Pharisaeus.\nille enim iustificatur qui peccatum proprium confitetur,\nsicut locutus ipse est dominus: dic iniquitates tuas\nut iustificeris. et Dauid ait: sacrificium deo spiritus\ncontribulatus et iterum: cor contribulatum et humiliatum\ndeus non spernit. Hieremias quoque ait: anima\nin angustiis et spiritus ancxius clamat ad te. ergo\net Pharao et Assyrius, qui dicebat: quis deorum gentium\nistarum liberauit terram suam de manu mea,\nquoniam liberabit deus tuus Hierusalem de manu\n\n\n\n\n\n\nmea? exaltatione sua deiecti sunt, iustus autem sicut\nIacob ad auctorem deum refert quaecumque bona fuerit\nconsecutus dicens de omnibus quae sibi prosperare cognouerit\nquoniam tradidit ea dominus deus tuus in\nmanus meas. haec igitur melior uotorum solutio est,\nsicut et Dauid ait: immola deo sacrificium laudis et\nredde altissimo uota tua. laudare deum commendare est\nuotum et soluere. unde et Samaritanus ille aliis antefertur,\nqui cum leprosis aliis nouem secundum praeceptum domini\nmundatus a lepra solus regressus ad Christum amplificabat\ndeum et agebat gratias. de quo Iesus ait: non fuit ex illis\nqui rediret et gratias ageret deo nisi hic alienigena?\net ait illi: surge et uade, quia fides tua te saluum\nfecit.\nEst etiam illa commendandae orationis et uoti disciplina,\nut non diuulgemus orationem, sed abscondita teneamus mysteria,\nsicut tenuit Abraham, qui subcinericias fecit. tenuerunt\net patres, qui coxere conspersum quod extulerant de Aegypto\nsubcinericia facientes azyma, quae graece !v%p6<pia dicunt, eo\nquod abscondantur in cinere, significantes <sicut> fermentum\nillud, quod abscondit mulier illa euangelica mensuris tribus,\ndonec fermentetur totum, mysteriorum quoque premendam\nesse doctrinam. quod apertius dominus in euangelio docuit\nsuo dicens: tu autem cum orabis, intra in cubiculum\n\n\n\n\n\n\n\n\n\n\n\n\ntuum et clauso ostio patrem tuum ora in abscondito,\net pater tuus qui uidet in abscondito reddet tibi.\norantes autem nolite multum loqui et infra: scit enim\npater uester quid uobis opus sit antequam petatis\nab eo. cubiculum tuum mentis arcanum animique secretum\nest. in hoc cubiculum tuum intra, hoc est intra in alta praecordia,\ntotus ingredere de corporis tui exteriore uestibulo et\nclaude ostium tuum.\nquod sit ostium tuum disce: pone,\ndomine, custodiam ori meo et ostium circuitus labiis\nmeis. et Paulus petit orari pro se, ut aperiatur inquit mihi\nostium uerbi ad loquendum mysterium Christi. sed ille\nutpote electus ad euangelii praedicationem recte sibi ostium\nuerbi optabat aperiri, quia de ore eius exibat salus gentium,\nde ore illius prodibat uita populorum: nos autem claudamus\nostium, ne culpa intret, ne lapsus aliquis sermonis exeat.\nintrat culpa, si lapsus exierit. audi quomodo intret culpa. ex\nmultiloquio inquit non effugies peccatum. exiuit multiloquium,\npeccatum intrauit, quia in multiloquio nequaquam\nqui exeat sermo trutinatur. inprudenter labitur, licet ipsum\nultra mensuram aliquid loqui grande peccatum sit.\net ideo\ncaue ne inprudenter loquaris; labia enim inprudentis inducunt\neum ad mala. caue ne in oratione te extollas; oratio\nenim humiliantis se nubes penetrauit. caue ne incaute\nsymboli uel dominicae orationis diuulges mysteria. an nescis\nquam graue sit in oratione contrahere peccatum, ubi speras\nremedium? certe dominus per prophetam docuit hoc graue\n\n\n\n\n\n\nesse maledictum dicens: et oratio eius fiat in peccatum,\nnisi forte mediocre id tibi putas esse. diffidere est enim de\npotentia dei aestimare quod non audiaris, nisi clamaueris.\nclament opera tua, clamet fides, clamet affectus, clament\npassiones tuae, clamet sanguis tuus, sicut sancti Abel, de\nquo dixit deus ad Cain: uox sanguinis fratris tui ad\nme clamat. audit te in occultis qui mundat in occultis. nos\nnisi loquentem audire non possumus: apud deum loquuntur\nnon uerba, sed cogitationes. et ut hoc uerum scias, dicebat\ndominus Iesus ad Iudaeos: quid cogitatis mala in cordibus\nuestris? non interrogantis uox ista est, sed scientis.\nquod tibi manifestat euangelista dicens: Iesus autem sciebat\ncogitationes eorum. sicut ergo filius nouit, nouit et\npater. filium nosse cognouisti, patrem nosse audi consiliarium\net testem patris dicentem: scit enim pater uester quid\nuobis opus sit, antequam petatis ab eo. coque ergo\nsubcinericiam tuam uapore spiritus sancti, coque etiam animi\npassiones uerbi calore. etsi crudiores sunt passiones tuae nuper\nfortasse de Aegypto egredientes, operito eas et lento calore\nexcoque, ne fortiorem ignem ferre non possint et semustilentur\npotius quam coquantur; sunt enim plurima quae cruda\ndispliceant, cocta delectent. foue pectore tuo alta mysteria,\nne praematuro sermone et infidis auribus uel infirmis quasi\nincocta committas atque auertatur auditor et cum horrore\nfastidiat.\n< at> si coctiora gustaret, spiritalis cibi perciperet\nsuauitatem. diuine autem dominus Iesus et bonitatem te\n\n\n\n\n\n\n\n\ndocuit patris, qui bona nouerit dare, ut quae bona sunt a bono\nposcas, et inpense et frequenter monuit orandum, non ut\nfastidiosa continuetur oratio, sed adsidua frequenter. offunduntur\nplerumque inania longae precationi, intermissae autem\nprorsus obrepit incuria. deinde monet, ut cum ipse ueniam\ntibi poscis, tum maxime aliis largiendam noueris, quo precem\ntuam operis tui uoce conmendes. apostolus quoque docet\norandum sine ira et disceptatione, ut non turbetur, non\ninterpoletur oratio tua. docet etiam orandum in omni loco,\ncum saluator dicat: intra in cubiculum tuum. sed intellege\nnon cubiculum conclusum parietibus, quo tua membra\nclaudantur, sed cubiculum quod in te est, in quo includuntur\ncogitationes tuae, in quo uersantur sensus tui. hoc orationis\ntuae cubiculum ubique tecum est et ubique secretum est, cuius\narbiter nullus est nisi solus deus.\norandum autem praecipne\net pro populo doceris, hoc est pro toto corpore, pro membris\nomnibus matris tuae, in quo mutuae caritatis insigne est. si\nenim pro te roges, tantummodo pro te rogabis, et si pro\nse tantum singuli orent, minor precatoris quam intercedentis\nest gratia; nunc autem quia singuli orant pro omnibus, etiam\nomnes orant pro singulis. ergo ut concludamus, si pro te\nroges tantum, solus, ut diximus, pro te rogabis, si autem\npro omnibus roges, omnes pro te rogabunt, siquidem et tu\nin omnibus es. ita magna remuneratio est, ut orationibus\nsingulorum adquirantur singulis totius plebis suffragia. in quo\nadrogantia nulla, sed humilitas maior est et fructus uberior.\nSed iam tempus est alio transire, quoniam de eo quod post\ndies optulit Cain plene diximus fastus esse indicium resupini, \\'\n\n\n\n\n\n\ncum ipsa postulatio uoti matura esse debeat, ne uideamur de\nhumanis artibus, hoc est medendi peritia herbarumque sucis\nsperasse magis remedium quam de deo subsidium poposcisse.\nad ipsum enim prius est confugiendum, qui nostrae curare\npossit animae passiones. uerum homines praepostero ordine\nante sibi opem ab hominibus arcessunt, ubi autem humana\nsubsidia defecerint, tunc opinantur diuini postulandam fauoris\ngratiam.\nconcluso ergo illo et conuicto Cain crimine aliud\noblationis uitium discutiamus. optulit a fructibus terrae.\nnon a primis fructibus primitias deo: hoc est primitias sibi\nprius uindicare, deo autem sequentia deferre. itaque cum\nanima corpori tamquam seruo domina sit praeferenda, utique\nprimitias eius, hoc est animi prius quam corporis offerre\ndebemus. primitiae animae primi motus sunt bonarum disciplinarum.\nquae licet tempore posteriores sint quam corporis\nprimitiae, quae sunt esca, incrementum, uisus, auditus et\ntactus, odor, uox — mens autem et sensus pars animae, pars\ncorporis est —, tamen priores sunt disciplinis. quarum primitiua\nest puro corde et simplici sermone oblata deo gratiarum\nactio.\nhaec munera optulit Abel, et ideo respexit deus in munera\neius, quoniam a primitiuis optulit. accedit ergo quia de primitiuis\nouium et de adipibus earum. considera quia non de\ninsensibilibus, sed de animantibus optulit. plus est enim animalis\nquam terrenus, siquidem animalis proximus spiritali\nest. non enim prius quod spiritale est, sed quod animale,\n\n\n\n\n\n\ndeinde quod spiritale. quod animale spirat, habet uitalem.\nspiritum, non item quod de terrarum est fructibus. deinde\noptulit non secunda, sed prima, non exigua, sed pinguia.\nqualia enim lex probauit et iussit offerri, sicut scriptum\nest: et erit inquit, cum inducet te deus in terram\nChananaeorum, sicut iurauit patribus tuis, et dabit\ntibi. et tolles omne quod aperit uuluam masculinum\ndomino. omne quod aperit uuluam de armentis et\npecoribus tuis quaecumque nata fuerint tibi masculina\nsanctifica domino. omne quod aperit uuluam\nasinae mutabis illud oue; si autem non mutabis,\nredimes illud. quid tam profundi mysterii, tam altae secretaeque\nsapientiae quam < quod > in quibusdam uenis uerborum\nsimplicium deprehendas licet atque haurias ubertatem gratiae\nspiritalis? Chananaei etenim mobiles, inquieti sunt. cum\ngitur in eorum terram fueris ingressus, quos aduertis propter\neuitatem et inquietudinem instabilitatemque morum possessione\ndeiectos, tu teneto constantiam. non te uilis ratio, leuis\nsermo perturbet — hoc est enim Chananaeus. mobilis sermo,\naffectus instabilis et inquieta contentio —, sed magis tranquillitatem\ncordis et animi serenitatem placidus seruato, ut tamquam\nin salo maris tutam nauibus stationem portu quodam\ntuae mentis exhibeas.\nhanc possessionem tibi dominus pollicetur\net quodam sacramenti promittit uinculo, ut constantiam\ntuam firmet. neque enim deus ideo iurat, quod fide credentis\nindigeat aut testimoniorum adstipulationibus destitutus suffragium\nsacramenti requirat sicut homines, qui fidem nobis\n\n\n\n\n\n\nadsciscimus sacramento et ideo iuramus, ut credamur uera\ndixisse. deus autem et cum loquitur fidelis est, cuius sermo\nsacramentum est; non enim propter sacramentum fidelis deus,\nsed propter deum etiam sacramentum fidele est. qua ratione\nigitur Moyses iurantem deum inducit? quia nos usu quodam\nmortalium claudimur et uelut echini cortice quodam nos\nuulgaris opinionis inuoluimus aut uelut cocleae, quae nisi\nintra testae operimentum sint spirare non possunt nec aerem\nliberum carpere aut sustinere, sic nos <non> nisi intra quaedam\nhumanae consuetudinis latibula terrena uersamur. unde quia\nillud uerius solemus credere quod iure iurando firmatur, ne\nnostra claudicet fides, iurare scribitur deus, qui ipse non\niurat, sed iurantium iudex et ultor est perierantium. denique\nscriptum est: iurauit dominus, et non paenitebit eum:\ntu es sacerdos in aeternum. seruauit utique quod iurauit,\ndedit nobis aeternum principem sacerdotum, ut et tu quod\niuraueris ita noueris esse seruandum, ut quia per eum iuras\nqui non mentitur scias futurum si mentiaris ultorem.\nexpulsis\nigitur inquietis et mobilibus cogitationibus dabit tibi deus\nuacuam possessionem cordis et mentis, ut eam cultu quodam\ntranquillitatis exerceas et fructum ex ea capias nec sustineas\nin eam Chananaeos, hoc est turbidos sensus recurrere, eradices\ngentilicium uitiorum omne consaeptum, lucos eorum diruas,\nquibus obumbratur ueritas et quidam liber caelestis uisus\ncognitionis horrore tenebrosae disceptationis absconditur.\nSed hoc nisi diuino donatus munere efficere non potes. et\nideo ait: dabit tibi deus, hoc est cogitationes optimas,\nplacida consilia, tranquillas inuentiones. cum dederit haec,\ntolles omne quod aperit uuluam masculinum et sanctificabis\ndomino. non totum exigit a te deus, qui totum donauit. multa\nenim ad usum substantiae largitur humanae, et hoc non potest\nesse diuinum sacrificium, ubi est usus naturae. edere bibere\ndormire aliaque ministeria corporis dono sunt tibi conlata,\nnon a te relata deo munera. quicquid autem sanctum cogitaueris,\nhoc dei munus est, dei inspiratio, dei gratia, sicut e\ncontrario illa quae [cum] in usu naturae humanae sunt non\ncoinquinant hominem, sed quod exit de ore, furta, falsa testimonia,\nsacrilegia, haec sunt quae coinquinant hominem.\niotenora\nergo nostra mundemus, ut possit oblatio non displicere.\nibi quaeramus omne quod aperit uuluam masculinum, hoc\nest iustum et principale, quod sanctificare domino debeamus.\nneque enim hi nos corporei coetus atque conceptus partusque\nsanctificant, quibus uulua feminae deflorato pudore uirginitatis\naperitur. nam etsi mulier sanctificet uirum et uir mulierem,\ntamen plerumque contingit uirginis uuluam etiam sine coniugii\nsanctitate reserari. neque rursum sola uirilis est gratia,\nmulier autem sanctificationis aliena est, aut utriusque sexus\nconfusa natura est, ut uterque corporeos fundatur in partus.\nhabent sua munia uiri, habent mulieres sexus sui officia\ndiscreta. generatio ista successionis humanae mulierem decet,\ninpossibilis eadem uiro.\nergo si carnis usui non quadrat hic\nsensus, officia animae discutiamus. istam sane inuenio, quae\n\n\n\n\n\n\nnullo discreta sit sexu. et cum sexum non habeat, utriusque\nsexus munera repraesentat, nubit concipit parit. et sicut feminis\ndedit uuluam natura, in qua uniuscuiusque animantis generatio\nper menstruas formatur aetates, ita est quaedam uirtus animae,\nquae uelut quodam uuluae genitalis secreto cogitationum\nnostrarum suscipere semina, conceptus fouere partusque\nsolet edere. neque enim aliter diceret Esaias: in utero\naccepimus et parturiuimus spiritum salutis, nisi\nuuluam animae nouisset. harum generationum quaedam femineae\nsunt: malitia petulantia luxuries intemperantia inpudicitia\naliaque huiusmodi uitia, quibus animi nostri quaedam eneruatur\nuirilitas. masculinae sunt castitas patientia prudentia\ntemperantia fortitudo iustitia, quibus mens nostra et caro\nipsa firmatur et ad obeunda inpigre munia uirtutis erigitur.\nhos partus aluus ille propheticus parturiuit. et ideo ait: in\nutero accepimus et parturiuimus spiritum salutis.\nmasculinum igitur et parturiuit et peperit qui spiritum salutis\neffudit.\n[LIBER SECVNDVSJ. Hos partus anima nostra parturiat, nec solum parturiat, 205 AB\nsed etiam pariat et diebus pariat inpletis, ne inmaturos partus\n\n\n\n\n\n\ndies iudicii deprehendat. de his enim partubus dixit dominus\nIesus: uae praegnantibus et nutrientibus in illis diebus.\nmaturius igitur absoluatur hic partus et cogitationes\nnostrae bonorum operum processibus explicentur, ut nihil\ninperfectum finis noster inueniat, nihil inexplicatum terminus\nuitae nostrae offendat, nihil tamquam in incude positum usus\nnostri operis derelinquat. festina igitur, anima, formare partus\ntuos, properatius absoluere, celerius quos genueris enutrire.\nquae tanti forma sit partus demonstrat apostolus dicens:\nfilioli mei, quos iterum parturio, donec formetur\nChristus in uobis. in hanc formam tota mentis nostrae\ncoalescant uiscera et in illo genitali aluo animae nostrae\nChristus refulgeat. partus noster fides sit, nutrimenta nostra\npraecepta doctrinae sint. his quaedam cordis nostri inbuatur\ninfantia, instituatur pueritia, iuuenculescat adulescentia, senecta\ncanescat; aetas enim senectutis uita inmaculata.\nitaque ea demum bona est animae senectus. quam\nnulla perfidiae inquinamenta maculauerint. et ideo partus suos\nab hac macula Paulus defendit — ego uos inquit genui in\neuangelio —, ne cuius saeua insusurratio rudis fidei temptaret\ninfantiam. masculina igitur generabat, qui in uirum perfectum\npopulos quos docebat fidei gestiebat unitate concurrere et in\nagnitione fili dei perfectam plenitudinis Christi tenere mensuram.\nhoc enim sacrificium acceptabile deo nouerat, de quo\nscriptum est: omne quod aperit uuluam masculinum\n\n\n\n\n\n\ndomino. et quia addidit: omne quod aperit uuluam de\narmentis et de pecoribus quae sunt tibi masculinum\ndomino, ne quid obscuritatis habeat consideremus.\nDixerat de principalibus generationibus, hoc est plenis capacibusque\nrationis, addidit et de gregalibus, hoc est reliquis\nuelut plebeis sensibus, qui inrationalibus conparantur iumentis.\nquae tamen cum a rectore aliquo gubernantur, facile\nmansuescunt et inperata exequi et iugum subire et ad uocem\nmagistri aut celerare gradum aut sistere aut deflectere aut\naliqua munia sui operis quae iubentur humano quodam famulatu\nobire consuerunt. tantum ualet institutio, ut uincat\nnaturam. itaque illa quae consortium nostrae substantiae non\nhabent agnoscunt tamen nostrae uocis imperium et, cum suae\nnaturae rationem nullam habeant, nostrae rationem naturae\ncapessunt et quodammodo transfusam adquirunt. equos uidemus\npopularibus incitari studiis, gaudere plausibus, blanditiis delectari\nmagistri. toruos leones cernimus naturalem feritatem\nimperata mutare mansuetudine, suam rabiem deponere, nostros\nmores sumere, et cum sint ipsi terribiles, discunt timere.\ncaeditur canis, ut pauescat leo, et qui sua iniuria exasperatur\ncoercetur aliena alteriusque exemplo frangitur. quotiens parata\npraeda et cibo obuio famem perpeti malunt, dum offensam\nmagistri uerentur, quotiens repentino inpulsi motu aperta ad\nmorsus ora iussi resoluunt! ita dum nostrae uoluntati obsecuntur,\nsuae obliuiscuntur. non item illae ferae uel illa armenta\nequorum uel genus omne pecudum, quae sine rectore uagantur\nullo et omni domitoris gubernaculo destituta exasperantur. et\n\n\n\n\n\n\nideo adpositi sunt armentarii, opiliones ceterique pastores\nquidam magistri gregum, officia sua singuli pro animantium\ncommissorum sibi condicione formantes.\nuidetur ergo et sensuum\nnostrorum quoddam genus aliud domitum mansuetum,\naliud indomitum, quod armentario quodam motu mentis uelut\ndeside atque resoluto proruat ad inrationabiles corporis delectationes,\nmansuetum autem, quod uelut duci cuidam moderationi\nmentis se subiciat et subdat. quaecumque ergo eius naturae\nreguntur, ea sunt masculina atque perfecta, quaecumque autem\nsine duce ullo plebeia quadam praesumptione dominantur.\nuelut ciuitatis alicuius, quae regis optimatiumque consilio\npriuata sit, ita corporis sui omnem statum et uirilem uigorem\nmuliebri quadam dissolutione effeminant. ex his illa lex carnis\nest, quae legem apostolicae mentis inpugnans captiuam trahebat\nquadam lege peccati. et ideo ut de illo mortis corpore liberaretur,\nspem suam Paulus omnem non in sua uirtute, sed in\nChristi gratia reponebat. unde liquet quod hae conmotiones\nquae secundum legem mentis sunt <ex> diuino fauore procedunt,\nalii autem sensus ex uoluntate corporea.\nilla igitur\nquae sancta sunt primitiua sunt nostrorum sensuum, ista\nuelut de quodam grege sunt et uilitate plebeia, quod uarie\nuidetur Moyses nominibus significasse Iudaeis. hoc enim\ndeclarat etiam illa area legis mystica, de qua ait: initia\nareae tuae et lacus tui non nouissima facies; primitiua\nfiliorum tuorum dabis mihi. sanctae conmotiones\nsensuum nostrorum, quae secundum uirtutem sunt, ipsae\n\n\n\n\n\n\nsunt primitiae areae spiritalis; propterea etiam rurali areae\nconparantur, in qua uentilantur frumenta. sicut enim in\nhac rurali area excutitur triticum atque hordeum et, dum\nsaepius uentilatur, separatur a paleis, quia paleae ceteraque\npurgamenta messis in diuersum leuis aurae spiramine dissipantur,\nilla uero quae solidiora sunt in locum eundem\nexcusso puluere relabuntur, ita cogitationum nostrarum quae\nsunt solidae atque optimae puram atque sinceram exhibent\nuirtutis alimoniam, sicut scriptum est: quia non in pane\nsolo uiuit homo, sed in omni uerbo dei, quae autem\ninutiles ac uacuae disperguntur ut fumus ac nebulae, quia\nsicut fumus oculis sic iniquitas utentibus ea. et recte fumo\niniquitas conparatur, quae uelut quadam saeculari caligine\naciem mentis obducit.\net ideo dicit dominus: cum intraueritis\nin terram, in quam induco uos, et cum manducare\ncoeperitis de panibus terrae illius, offeretis\noblationem separatam domino, primitias conspersionis\nuestrae panem: sicut oblationem de area sic\nauferetis primitias confusionum uestrarum et dabitis\ndomino. confusio nos sumus diuersorum elementorum quadam\ncommixtione conpositi, siquidem frigidum calido et\numidum sicco miscetur in nobis. haec conspersio multas habet\ncarnis inlecebras, plurimas delectationes, sed non sunt hi\nprimitiui huius corporis sensus. et quia ex anima et corpore\nconstamus et spiritu, haec conspersio principalis, in qua\nsanctificari nos apostolus cupit, sicut ait: ipse autem deus\npacis sanctificet uos per omnia, et integer spiritus\nuester et anima et corpus sine querela in die domini\n\n\n\n\n\n\nnostri Iesu Christi seruetur. cuius conspersionis primitiae\nspiritales sunt, hoc est inuentiones et generationes sensuum,\nqui ex uigore animae procedunt. sed non omnes primitiui\nsensus nisi qui malitiae et inprobitatis atque omnis erroris\nexortes sint. sunt etiam necessariae corporis delectationes,\nut dormiendi edendi bibendi deambulandi et ceteri sensus\nhuiusmodi, sed non in his primitiae. et ideo non in his, sed\nin illis domini sacramentum, ubi castitas, ubi pietas, ubi\nfides atque deuotio. cuius rei manifestum et euidens exemplum\nest oblatio patriarchae Isaac, quem sacrificii modo optulit\npater nullius motu passionis inflexus humanae, mundam\nofferens deo hostiam uacuamque formidinis et corporeae cupiditatis\ninmunem, cum ipsa pietas patris deuotioni cederet immolantis.\nNunc consideremus quae sit uis primitiarum et utrum\ntempore aestimentur primitiae an sanctitate, hoc est utrum\nomnia primogenita sanctificationem habeant primitiarum. primitiae\netenim fructuum sanctae secundum legem, quia in his\noptimum festinae fidei sacrificium est, sed fiunt sanctae deuotione,\nnon tempore. non prouentus sanctificat, sed deuotio.\ndenique ubi celer prouentus est, si deuotio moretur, offensa\ncontrahitur. non ergo omnia primogenita sancta, sed omnia\nquae sancta sunt etiam primogenita. denique Cain primogenitus,\nsed non sanctus. sanctus quoque Istrahel dei populus, sed\nnon primus aetate. et tamen primogenitus appellatur, sicut\nscriptum est in prophetis: primogenitus meus Istrahel.\net Leui sanctus, sed non primogenitus: nam tertius Liae filius\n\n\n\n\n\n\nlegitur. et tamen Leuitae primogeniti nuncupati, quibus ab eo\nnomen est deriuatum. scriptum est enim in Numeris: ecce\ntuli Leuitas de medio filiorum Istrahel pro omni\nprimogenito, qui aperit uuluam a filiis Istrahel, et\nerunt mihi Leuitae; mihi enim omne primitiuum.\nin qua die percussi omne primogenitum Aegypti,\nsanctificaui omne primogenitum Istrahel. ergo Leuitae\nprimogeniti nuncupati, qui sanctificatione utique ceteris Istrahel\nfiliis antelati sunt. qua ratione primogeniti audi apostolum\ndicentem: sed adpropinquastis Sion monti et ciuitati\ndei uiui Hierusalem, quae in caelo est, et decem\nmilibus laetantium angelorum et ecclesiarum primitiuorum,\nquae scripta sunt in caelo. quattuor ordines\nfecit, montis Sion, ciuitatis Hierusalem, celebritatis angelorum,\necclesiarum primitiuarum. tulit ergo dominus deus de medio\npopuli Istrahel Leuitas, quia non humanarum eos consortes\nuoluit esse curarum, sed diuinae religionis ministros, et primogenitos\nsibi fecit qui uuluam aperiunt spiritalem et ideo non\nerant ab utero naturae sicut diuersorum criminum peccatores,\nsed destrictis saecularibus eliguntur. unde non habent cum\nplebeia possessione consortium nec in medio populi conputantur,\nquia uerbum dei in medio sui possident, sicut\nscriptum est in euangelio: ubi sunt duo uel tres congregati\nin nomine meo, ibi ego sum in medio eorum et\nalibi: medius uestrum stat quem uos nescitis.\nHinc ergo cognoscimus quod ante omnia fides nos commendare\ndeo debeat. cum fidem habuerimus, elaboremus ut\nopera nostra perfecta sint, siquidem hoc plenum est et perfectum\nsacrificium, sicut ipse dominus docet dicens de donis\net datis suis: obseruabitis offerre mihi in diebus\nfestis meis nihil detrahentes neque dispertientes, sed plena\net integra et perfecta offerentes. festus autem dies domini est,\nubi perfectarum uirtutum gratia est. quae tunc perfectae sunt,\nsi sollicitudinum saecularium et corporalis inlecebrae uictor\nanimus delenimenta uoluptatis excludat, liber a saeculo, deo\ndeditus, nihil de tramite directae intentionis inminuens nec\naffectus sui tempora nunc luxuriae diuidens nunc labori. solus\nitaque sapiens hanc celebrat sollemnitatem, nullus alius; inmunem\nenim huiusmodi passionum animam repperire difficile\nest. diuide ergo secundum rationem animae principalia et\noboedientia, et tunc quid masculinum quidue femininum\nsit deprehendes; nulla enim sine labore uirtus, quia labor\nprocessus uirtutis est. quod etiam legis ipsius uerba significant,\nquae dicit: omne quod aperit uuluam asinae\nmutabis oue; inmunda enim animalia lex a sacrificio separauit\net pro his ad uicem munda iussit offerri. asinae ergo\npartum, hoc est inmundum iubet mutare oue, quae munda\net apta sacrificio est. hoc est secundum litteram. ceterum\nsi quis sensum spiritalis legis altius persequatur, considerabit\nquod asina laboriosum animal sit, ouis fructuosum. fructu\n\n\n\n\n\n\nergo dicit mutandum laborem, ut finis operis sui fructus sit.\nuel certe hoc modo: omnem laborem tuum, omnem industriam\npuro et simplici commendabis affectu.\nsi autem non mutabis,\ninquit redimes. iubetur ergo secundum litteram, ut\nanimal aliud pro inmundo animali offeratur aut pretium, ne\ninter decimas fructuum uel minus aliquid uel inmundum\nuideatur offerri. intellectus autem profundior liberandam animam\ntuam docet, ut desistat ab iis quae fructum non habent;\nqui enim redimit se liberat et quodam exuit debito. relinquenda\nsunt opera, quae uerum fructum bonosque processus\nhabere non possunt, qualia sunt mundana ista, quorum usus\nnon potest esse diuturnus. in quibus ipse nudus et ueri\nuacuus effectus est et, quamuis summo fuerit quaesitus\nlabore, nihil animam iuuat. ea enim quae seruitutem animae\ninferunt inutilia sunt omnia, etsi non desit effectus. magna\nuidetur proeliantium uictoria, triumphantium gloria, sed\nfrequenter ipsos uidemus qui uicerint rursus bellorum subiacere\nincertis et transferri ad hostem euentu proelii et eo ipso\nquo uictores ante fuerint fieri miseriores. opus est ergo ut\nopera tua ad deum dirigas et eius tibi adspiret fauor. athleta\nipse, qui suis, non alienis decernit uiribus, quotiens congreditur,\ndubios casus subire se credit et, cum ad coronam\nperuenerit, intellegit citius hanc mundi gloriam tamquam\ncoronae ipsius folia marcescere. gubernator cum in portus\nnauem subduxerit, uix finem inpositum labori putat et statim\nquaerit laboris exordium. soluitur corpore anima et post\nfinem uitae huius adhuc tamen futuri iudicii ambiguo\n\n\n\n\n\n\n\n\n\n\nsuspenditur. ita finis nullus ubi finis putatur. unde uotis et pura\nconscientia et spiritu caritatis adhaereamus deo nostro et\ndiuinum nobis conciliemus fauorem precantes ut saecularibus\ncuris tamquam ab inmitibus et agrestibus dominis possimus\nabsolui atque exui mundanoque exire seruitio, in libertatem\nsupernae cognitionis, quae uera et sola est libertas, uocati.\net ut praeceptum legis exemplo adstruamus, cum deprimerent\nAegyptii Iudaeorum populum in operibus uariis et luto\nac lapide, ingemuerunt filii Istrahel et domini prouocauerunt\nin se misericordiam. et dixit ad Moysen: ego exaudiui gemitum\nfiliorum Istrahel, quomodo Aegyptii in seruitutem\ndeprimunt eos, et memor factus sum testamenti\nmei. uade et dic filiis Istrahel: ego dominus\net educam uos de potentia Aegyptiorum et eruam\nuos de seruitute eorum et liberabo uos in brachio\nexcelso et iudicio magno et sumam uos mihi in plebem\net ero uester deus, et scietis quoniam ego sum\ndominus deus uester, qui educam uos de potentia\nAegyptiorum et inducam uos in terram, in quam\nextendi manum meam. ecce quomodo populus Hebraeorum\nfructu mutauit laborem, ut qui in luto operabatur spem regni\noperaretur aeterni. ideo et dominus in euangelio inanem populorum\ngentilium miseratus laborem, qui lateres construerent lutulentae\nsuperstitioni et uoluptati corporis dediti. solidum fidei\nmurum aedificare non possent, uelut ad quosdam asinae fetus\nlocutus ait: uenite ad me omnes qui laboratis, et ego\nuos reficiam. tollite iugum meum super uos et\ndiscite a me quia mitis sum et humilis corde, et\ninuenietis requiem animis uestris. qua uocatione\n\n\n\n\n\n\nplenius mihi uideor uerba legis et mysteria recognoscere,\nquia asinam aut commutandam oue docuit aut redimendam\npecunia, ut non solum asinae partum oue, hoc est mundis\ninmunda mutemus, sed etiam redimamus. quod uidetur\nexprimi. si prius sacrificio purificationis et mysterio baptismatis\ndelictorum nostrorum inquinamenta lauemus, crimina\nquoque nostra bonis operibus fideique pretio et miseratione\nredimamus.\nPretium nostrum sanguis est Christi. unde et apostolus\nPetrus ait: non auro uel argento redempti estis, sed\npretioso sanguine. et Paulus dicit: pretio empti estis;\nnolite effici serui hominum. unde non otiose mirantur\nin euangelio quod pullum asinae sederit dominus Iesus, quia\npopulus gentilis coepit esse Christi hostia, qui secundum\nlegem habebatur inmundus. unde et de Leuitis scriptum est\nquod sint redemptiones eorum, eo quod et sanctitate uitae\nsuae et oratione peccata plebis leuarent. in quibus figura agni\npraecessit mysteriis uerum Leuitem uenturum, qui proprii\ncorporis passione tolleret peccatum mundi. Leuites significatur\n\\'susceptus pro me* uel (ipse mihi leuis\\'. ipse perfectae uirtutis\nhabet inpertiendae populo sanitatis indicium. ipse ergo qui\npro salute uniuersorum expectatus aduenit pro me utero editus.\nuirginali, pro me oblatus, pro me gustauit mortem, pro me\nresurrexit. in quo omnium hominum suscepta redemptio, adsumpta\nest resurrectio. ipse est uerus Leuites, ut nos Leuitas\nfaceret adhaerere deo, ipsi continuas preces fundere, de ipso\nsalutem sperare, fugere terrena negotia, in dei possessione\n\n\n\n\n\n\n\n\nnumerari, sicut scriptum est: domine, posside nos. ea\nest enim sola possessio, quae nullis obnoxia tempestatibus\nperpetuae gratiae ferat fructus. redemptor Leuites est, quia\nuir sapiens redemptio insipientis est, qui tamquam medicus\naegrum insipientis animum fouet et quaedam adspergit solidiori\nmenti prudentiae medicamenta imitatus illum medicum,\nqui de caelo uenit, ut demonstraret hominibus prudentiae uias\net sapientiae semitas paruulis reuelaret. uidebat enim laborantes\nnon posse sine remedio saluari et ideo medicinam\ntribuebat aegris, ideo omnibus opem sanitatis detulit, ut quicumque\nperierit mortis suae causas sibi adscribat, qui curari\nnoluit, cum remedium haberet quo posset euadere, Christi\nautem manifesta in omnes praedicetur misericordia, eo quod\nii qui pereunt sua pereant neglegentia, qui autem saluantur\nsecundum Christi sententiam liberentur, qui omnes homines\nuult saluos fieri et in agnitionem ueritatis uenire. denique\net Sodoma si habuisset quinquaginta iustos, non esset euersa\net si decem habuisset, esset redempta, eo quod sermo remissionis\npeccatorum animam seruitute exuat et disciplinae plenitudo\nperfectae mentem non sinat edaci libidinum uapore\nconsumi.\nPlurimum tamen refert et moralem aedificat affectum, si\netiam numerum iustorum simpliciter accipiamus prodesse populorum\nsaluti. conprimit et resecat inuidiam, confundit inprobitatem,\nuirtutem incitat, auget gratiam. nemo enim debet\ninuidere alteri laudem, quae sibi prosit, atque inprobus quisque\nredemptorem suum dum suscipit frequenter imitatur,\ncerte ueneratur, plerumque etiam diligit. ipse etiam, si se\n\n\n\n\n\n\naliis profuturum sciat, studiis augetur eaque gratia conectit\npopulos, adcumulat caritatem ciuium, urbium gloriam. quam\nbeata ciuitas, quae plurimos iustos habet, quam celebrabilis\nore omnium, quomodo benedicitur tota de parte et beatus\natque perpetuus status eius existimatur! quam gaudeo, cum\naliquos mites ac sapientes diu uiuere uideo, cum uirgines\ncastas, uiduas graues aspicio longaeuas uelut quandam in-.\ncanam ecclesiae curiam, quae praetendat ipso quoddam uultu\net specie grauitatis quod reuereantur, quod imitentur, quo\nad omnem morum gratiam colorentur! non enim ipsis gaudeo,\ncum uiuenti multa subeant taedia saeculi huius, sed quia\nprosunt pluribus. similiter cum aliquis huiusmodi decidit\nquamuis longa senectute depositus, adficior, quia destituitur\ngrex iuuenum muro senili. denique periturae urbis aut malorum\ninminentium uel futurae labis hoc primum indicium,\nsi decidant uiri consultiores uel etiam grauiores feminae, hinc\nprimum ingruentium porta aperitur malorum. sicut ergo urbs\ntota solidatur atque augetur coetu sapientium uel obitu labefactatur,\nita sermo grauis et quidam senilis plenus prudentiae\nstabilire uniuscuiusque animam solet, confirmare mentem.\niam si accedat multarum lectionum usus, plurimorum praeceptorum\net consiliorum quidam senatus, uel perpetuum\nurbis eius, quae in singulorum est praecordiis, statum efficit.\nIdeo ergo primogenitos et redemptores ceterorum Leuitas\nMoyses appellauit, quod maturioris et utilis sententiae uiri\n\n\n\n\n\n\naltero senectutem quandam animae praeferant, altero redemptionem\nconferant. unde et ciuitates Leuitarum in ueteri testamento\nredemptrices significa.uit Moyses, quia is qui confugit\nad eam animam, in qua habitat dei uerbum, quae urbis modo\nmunita atque uallata sit, perpetuam libertatem adquirit sibi.\nsicut enim in ciuitatibus Leuitarum erat poenarum remissio,\nut si quis ad eas confugeret, qui non uoluntariam necem\nhominis admiserat, nulli eum occidere liceret intra urbes\ndumtaxat positum Leuitarum, ita quem peccati proprii paenitet,\nquod aut inprudenter aut inuitus admisit, si Leuitarum adhaereat\nincolatui et ab his praeceptoribus, qui dei mandata dispensant,\nrecedendum non putet, lex ipsa ab omni eum commissi\nflagitii poena supplicioque liberat.\nnec absurdum putes quod\nfacinorosi cohabitant piis ac maculosi sacratis; opus enim\nhabent purificari qui aliquo polluti sunt delictorum contagio.\net quodammodo diuerso genere causa concurrit. sicut enim\nLeuites mundanis uoluptatibus abdicatus exul est culpae, ita\nreus sanguinis fugitiuus est patriae. sed hoc interest, quod\niste necessitate suos deserit propter metum legis, minister\nautem dei humanarum consortiis renuntiat passionum et\nquadam carnalis inlecebrae se abdicat necessitudine propter\nstudia uirtutis. etiam illud non abhon-et a uero, quod etiam\niste uelut quasdam in se manus inicit, ut interficiat uoluptates\nsui corporis et quendam suae carnis operetur interitum.\ninterfecit nempe Moyses Aegyptium et fugax factus est de\nterra Aegypti, ut declinaret eius terrae tyrannum. sed non\nante illum interfecisset Aegyptium hominem, nisi prius in se\nAegyptium nequitiae spiritalis interemisset et abdicasset se\n\n\n\n\n\n\nregalium luxu honorum, maius patrimonium aestimans thensauris\nAegypti obprobrium Christi. quod stultis quidem uidetur\nobprobrium, nobis autem illud obprobrium dominicae crucis\nuirtus dei est atque sapientia.\nAccedit eo quod duo quaedam in deo principalia sunt\ngenera uirtutum, unum quo remittit, aliud quo uindicat.\nremittuntur peccata per dei uerbum, cuius Leuites interpres\net quidam exsecutor est, remittuntur per officium sacerdotis\nsacrumque ministerium, puniuntur quoque per homines, sicut\nper iudices, qui potestate ad tempus utuntur, sicut apostolus\ndocet dicens: uis autem non timere potestatem?\nbonum fac et habebis laudem ex illa; dei enim\nminister est tibi in bonum. si autem malum feceris,\ntime. non enim sine causa gladium portat; dei\nenim minister est uindex in iram ei qui malum\negit. puniuntur peccata etiam per populos, sicut legimus,\nquia saepe ab alienigenis dei iussu excitatis propter diuinae\nmaiestatis offensam subactus est populus Iudaeorum. ne is quidem\nqui inuitus aliquod fecerit homicidium extra ministerium\nest, siquidem lex ait de eo quia deus dedit eum in\nmanus eius. manus ergo eius instrumenti modo diuinae\nultioni ministerium praebuerunt. Leuites igitur minister remissionis\nest, percussor autem, qui tamen non ex dispositione,\nsed praeter uoluntatem fecerit homicidium, diuinae minister\nest ultionis. illud quoque specta quia, cum interficitur impius,\nChristus infunditur et, ubi abominatio aboletur, sanctificatio\n\n\n\n\n\n\ncongregatur, quia dominus dixit:\nin ea die, in qua interfecero\nomne primogenitum Aegypti, sanctificabo\nmihi omne primogenitum Istrahel. quod non ad unum\ndiem adflictionis Aegypti referes, sed ad omne tempus. cum\nenim renuntiatur inprobitati, statim adsciscitur uirtus; egressus\nenim malitiae uirtutis operatur ingressum eodemque studio\nquo crimen excluditur innocentia copulatur. habes hoc in\neuangelio quia ubi Satanas inmisit se in cor Iudae, Christus\nrecessit ab eo momentoque eo quo illum recepit hunc amisit.\ndenique sic scriptum est: et post bucellam introiuit\nin illum Satanas. dixit ergo illi Iesus: quod facis\nfac celerius. quid illud? ut quia introierat Satanas in illum,\nipse abiret a Christo. eicitur itaque et extruditur, eo quod\niam cum domino Iesu esse non possit qui coeperat esse cum\ndiabolo; nulla enim communicatio Christi cum Belial. unde\nstatim imperio expulsus abscessit, sicut legimus dicente euangelista\nquia cum accepisset bucellam, exiuit continuo;\nerat enim nox. non solum exiuit, sed continuo et\nnocte exiuit. nec mirum si noctis tenebras habebat qui Christum\ndeserebat. uerum sicut ipse receptus a diabolo exclusus\na Christo est, ita Zacchaeus renuntians auaritiae Christum\nrecepit. meritoque uidens studium eius, quod in arborem\nascendisset, ut transeuntem Iesum uideret, dicit dominus:\nZacchaee, festinans descende, quia hodie in domo\ntua manere me oportet. et descendit festinans et\nexcepit illum gaudens. sed excipiendo Christum exclusit\n\n\n\n\n\n\nauaritiam, relegauit perfidiam, renuntiauit fraudibus; aliter\nenim non ingreditur Christus nisi ut uitia excludat, quia non\ncohabitat erroribus. denique de templo eiciebat nummularios,\nquia ipse uolebat habitare. unde Zacchaeus hoc intellegens\nquia Christum uetere suo suscipere non poterat affectu, superiora\nuitia exire suo iussit hospitio, ut Christus intraret.\nmerito igitur obmurmurantibus quod dominus Iesus ad\nhominem peccatorem diuertisset manere dixit ad dominum:\necce dimidium bonorum meorum do pauperibus,\net si cui aliquid fraude abstuli, reddo quadruplum.\nin quo illis respondit qui dicebant peccatorem Christo\nhospitium non debuisse praebere, hoc est: \\'iam non sum\npublicanus, non ille Zacchaeus, non praedo, non fraudator.\nreddo quae sustuli, reddo qui auferre consueueram. iam dono\npauperibus, quos ante nudabam, iam mea confero, qui aliena\nrapiebam.\\' fugerunt crimina, postquam Christus intrauit; discussa\nest omnis carnalium caecitas passionum, ubi aeternae\nuitae lumen infusum est.\ndiximus de primogenitis, dicamus\netiam de adipibus, de quibus satis docet Dauid dicens: sicut\nadipe et pinguedine repleatur anima mea. et supra\nait: et holocaustum tuum pingue fiat, hoc docens\nacceptabile esse sacrificium, quod pingue, quod nitidum et\nquodam pabulo fidei ac deuotionis uerbique caelestis uberiore\nalimonia saginatum. frequenter pingue opus dicimus\nquod spissum et operosum uelimus intellegi et opima\nhostia praedicatur quae non sit tenuis et exilis. unde et\nsacrificium pingue recte nuncupamus, quod opimum cupimus\ndeclarare. sed etiam illud documento est quod pingues\n\n\n\n\n\n\nuaccae prophetica interpretatione annis fertilibus comparatae\nsunt.\n: Nunc consideremus quid sit quod ait dominus: si recte\nofferas, non recte autem diuidas, peccasti; quiesce.\nquod indicium est deum non muneribus oblatis placari, sed\nofferentis affectu. denique condemnati oblator muneris Cain\npro conscientia insincerae oblationis intellexit deo suum\nsacrificium non probatum et tristis est factus. quando enim\nmens sibi recti est conscia, gratulatur uelutque infusione quadam\nspiritali repletur animus gaudio, cum alicuius uel studia\nuel opera deo <non> inprobantur. tristitia igitur Cain conscientiae\ntestimonium, repulsae indicium est. et quia optulit\nmunus, tamen quia non recte et iure diuisit, culpam incidit.\nquattuor enim genera sunt quibus sacrificia commendabantur:\nsi aut noua nouorum essent aut frixa aut diuisa aut continua.\nnoua nouorum primo tempore anni, quae specie in primogenitis\nfructibus aestimabantur; nunc autem reuelatum est\neos significari qui per baptismatis sacramenta renouantur. hoc\nest enim uere sacrificium primitiuum, quando unusquisque se\noffert hostiam, a se incipit, ut postea munus suum possit\nofferre. noua igitur fides renouatorum, ualida, pubescens, incrementum\nuirtutis adquirens, non remissa, non fessa, non\nsenio quodam marcida et uigore ignaua apta sacrificio est,\nquae pullulet quodam uirenti germine sapientiae et iuuenali\ndiuinae cognitionis feruore pubescat, habeat tamen sucum\ndoctrinae ueteris; sicut enim noui ita et ueteris testamenti\ndebet doctrina concurrere, quia scriptum est: manducate\n\n\n\n\n\n\nuetera ueterum et uetera a facie nouorum auferte.\ncibus nobis sit cognitio patriarcharum, epuletur animus in\nprophetarum <libris> oracula. tali sagina mens pascatur\ninterior, sed iam non species agni sit, sed ueritas corporis\nChristi. non legis umbra praestringat oculos, sed aperte\ndominicae gratia passionis, splendor resurrectionis aciem mentis\ninluminet.\nSi autem offeres sacrificium de primitiuis ouibus, frixum\nin igne, frixum pingue, offeres sacrificium primitiuorum, sicut\nscriptum est, quod significat fidem tuam uelut igni probatam\nesse debere et sancto feruentem spiritu. denique coxit lentem\nIacob et fratri primatus benedictionis eripuit, quos utique\nsolida consequeretur fides. hic ergo robustus et uiuidus\naugebatur, ille autem qui cibum suum coquere nesciebat fatigatus\natque deficiens defluebat. uratur igitur uerbo domini\nsicut igne uirtus animae tuae. uide ustum Ioseph, sicut scriptum\nest: eloquium domini ussit eum. torreatur fides\ntua sicut spicae messium; tunc enim maturitatem fructuum\npraeferunt, cum eas primo solis processu tempora aestiua\ntorruerint. sermo igitur plurimus scripturarum animam confirmat\net quodam spiritalis gratiae colorat uapore, rationabilia .\nquoque inuenta conroborat dissoluitque omnem uim inrationabilium\npassionum. ideoque Esau laxatis uirtutis suae nexibus\ndissolutus est, illi autem qui succincti lumbos non crudum\nneque coctum in aqua, sed assatum in igni caput agni edere\niubebantur, sicut habes in Exodo, forti ac fideli animo\n\n\n\n\n\n\npedestri itinere maria transfretarunt. in euangelio quoque assos\npisces dominus Iesus manducabat, sicut scriptum est, in quo\nplenitudo sancti spiritus redundabat. et fortasse ideo deficiebat\nEsau, quia coctum in aqua desiderabat cibum, quem\nIacob quasi inhabilem sibi donauit infirmo.\noblationem autem\natque orationem oportet non confusam esse, sed conpetenti\ndiuisione distinctam. in omni enim confusione melior distinctio,\nmulto magis in oratione atque oblatione, quae nisi certas\ndiuisiones habeat, fit obscurior. ideoque hostiae plerumque\nmembra lex diuidi iubet et holocausta offerri, ut sine admixtione\net operimento atque nudum sacrificium sit, eo quod\nnuda atque omnibus exuta inuolucris debeat fides nostra\nferuere, ne uagis et fallacibus opinionibus induatur, sed pura\natque sincera simplicitas mentis appareat. deinde in partes\ndiuidatur congruas. uirtus enim genus est, quae diuiditur in\nplurimas species; sed principales quattuor- sunt, prudentia\ntemperantia fortitudo iustitia. redoleat igitur oratio tua prudentiam\nerga cognitionem dei et ueritatem fidei, redoleat\ntemperantiam, quam etiam a coniugibus exigendam putauit\napostolus dicens: nolite fraudare inuicem, nisi forte\nex consensu ad tempus, ut uacetis orationi. et lex\ncastificatos ante hesternum et nudiustertianum diem ad sacrificium\naccedere iubet. fortitudinem teneat oratio, ut nullo\ninterpoletur metu, nulla lassitudine deficiat; tunc enim debet\nesse intentio ad precandum robustior, cum urguemur aduersis.\niustitiam custodiat precatio, quam si tenuisset Iudas, non in\n\n\n\n\n\n\npeccatum facta esset eius oratio. quando enim magis ab iniustis\noperibus ac studiis abstinere debemus quam tunc\nquando dei iustitiam precamur? et ideo dominus, ut cordi\nnobis esset iustitia, beati inquit qui persecutionem\npatiuntur propter iustitiam; ipsorum est regnum\ncaelorum. haec defuit ludae; nam si adfuisset, non tradidisset\ndominum, non prodidisset magistrum. defuit sacrificio\netiam Cain istius, qui si tenuisset iustitiam, domino\ndebuit primitiua munera, non posteriora deferre. defuit itaque\nei diuisio, ideoque responsum ait: si recte offeras, non\nrecte autem diuidas, peccasti; quiesce. uides quantum\nsit uitii. ubi deest diuisio, ibi totum sacrificium refutatur.\nSuperest ut de continua et iugi oratione dicamus, quod\ninmorari nos et uacare orationi oportet. pernoctabat dominus\nin oratione, non ut sibi prodesset, sed ut nos doceret.\nfrequens enim oratio quandam operatur disciplinam orandi,\nquia ipse usus docibiles dei facit, indocibiles neglegentia.\nbona igitur exercitatio. denique corporis uirtus exercitatione\naugetur frequenti, at inexercitata minuitur et labitur; plurimi\nenim exercitii dissuetudine etiam naturalem dissoluere uirtutem.\nsimiliter animae fortitudo exercitationis adsiduitate solidatur,\nut labor ipse disciplinae sit non oneri futurus, sed\nusui. hunc cibum menti nostrae deferamus, qui multa adtritus\nmeditatione ac politus cor hominis sicut illud caeleste manna\n\n\n\n\n\n\nconfirmet. quod non otiose tritum ac politum accepimus, eo\nquod caelestium scripturarum alloquia diu terere ac polire\ndebemus toto animo et corde uersantes, ut sucus ille spiritalis\ncibi in omnes se uenas animae diffundat. ergo si tamquam\npubescens adolescat fides, quae defectum senescentis\ndeuotionis ableget et spiritu ferueat et congrua distinctione\nteneatur mensura legitimae diuisionis, et assiduitas conmendet\ngratiam, tunc fit illud pingue et tamquam adipale precationis\ngenus, de quo dicit propheta: inpinguasti in oleo caput\nmeum. sicut enim agni multo lacte pinguescunt et sicut\noues bene pastae adipe nitent, ita apostolico suco pasta\nfidelium pinguescit oratio.\nhorum si desit aliquid quae supra\ndiximus, sacrificium non probatur. ideoque dictum est ad\nCain: si recte offeras, non recte autem diuidas\nnamque mundus ipse distincte factus legitur, cum esset ante\nincomposita pars eius, quia terra erat inuisibilis et inconposita.\nnempe lux primum facta est et uocauit deus\nlucem et separauit deus inter lucem et tenebras et uocatae\nsunt tenebrae nox. et per ordinem singula quod facta sint\nlegimus, caelum, terra, ligna fructifera, animalia diuersa.\ndistributa autem sunt leuiora superioribus, ut aer et ignis\net grauiora inferioribus, hoc est aqua et terra. utique simul\nomnia fieri iubere potuit deus, sed distinctionem seruare\nmaluit, quam nos in omnibus imitaremur negotiis et maxime\nin uicissitudinibus gratiarum. in quibus non satis est reddere\nquod acceperis, sed conmendare quod reddas. nam si quis\ndebitum soluat et in referendo faciat iniuriam creditori,\nintolerabilius est utique quam non reddidisse quod debebat.\nnon ergo quantitas solutionis, sed animus reddentis et\n\n\n\n\n\n\nqualitas consideratur et affectus. recte igitur optulit, quia oblatio\ninsigne deuotionis et indicium gratiarum est, sed non recte\ndiuisit, quia ante omnia deo debuit deferre primitias, ut a\ngratia inchoaret auctoris. etenim diuisionis hic ordo est, ut\nprima secundis, non primis secunda praecurrant et caelestia\nterrenis, non terrena caelestibus praeferantur.\nSed quia Cain confudit hunc ordinem, dicitur ei: peccasti;\nquiesce. omnia docet deus, primum ne pecces, ut\nin Adam monuit, secundo, si peccaueris, quiescas, ut in Cain\ndoceris. erubescere enim debemus et condemnare peccatum,\nnon defendere, quoniam pudore culpa minuitur, defensione\ncumulatur, et silendo corrigimur, contentione prolabimur. sit\nsaltim uerecundia, ubi non est absolutio. inde illud: iustus\nin exordio sermonis accusator est sui. et iterum\nalibi ab ipso domino dictum legimus: dic iniquitates\ntuas, ut iustificeris. quanta pudoris gratia, ut iustitiam\nteneat uerecundia, quam culpae reatus abstulerit! ideo autem\nait: quiesce, quoniam non habes quod excuses. culpae ipsius\nad te conuersio est. non enim frater ei addicitur, sed error\nadscribitur, cuius ipse sibi auctor est. in te inquit reuertitur\ncrimen, quod a te coepit. non habes in quo necessitatem\nmagis quam mentem tuam arguas.\nin te retorquetur inprobitas\ntua, tu princeps es illius. bene ait: tu princeps\nes illius. etenim inpietas mater quaedam est delictorum, et\nqui grauiora peccauerit in cetera facile prolabitur. quomodo\nenim potest ab humanis temperare qui diuina uiolauit et\n\n\n\n\n\n\nhominibus bonus esse qui deum laesit? atrociorem igitur\nscelerum reatum uitia reliqua secuntur, quoniam quo flagitiosa\npropenderint eo inclinant cetera. tu ergo princeps operis\ntui, tu dux criminis. non te inuitum, non inprudentem error\nadtraxit, sed uoluntarius reus iudicio, non lapsu fecisti dolum,\nquo te diuinae iniuriae reum ipse conuincis.\nadmonitus igitur\nut quiesceret auget insolentiam, acerbat flagitium. quid\nigitur sibi uult quod ait: eamus in campum nisi quia\nlocus nudus gignentium eligitur parricidio? ubi enim frater\nhabebat occidi nisi ubi fructus deesset? tamquam praesagiens\nnatura tanti sceleris loco germina denegauerat, quia\nnon conueniebat ut idem solum et contagia parricidalis\nsanguinis reciperet praeter naturam et fructus secundum\nnaturam germinaret. merito ipse dicit: eamus in campum,\nnon dicit: eamus in paradisum, ubi poma florent, non in\naliquem cultum et fructiferum locum. ipsi parricidae indicant\nfructum se sceleris habere non posse nec penes eos fructum\nmanere qui tantae impietati praebuerint officium. nam ipsam\nrefugiunt elementorum benignitatem, ut iste Cain, qui uidetur\nueritus, ne largior boni terra prouentus triste facinus\ninpediret et liberalitatis adsuetudine genitalis, qua facit sibi\nfetus et fructus uarios germinascere, in hoc quoque criminis\napparatu uel muta specie sui fraternum reuocaret affectum.\nlatro diem refugit quasi criminis testem, lucem adulter quasi\nerubescens consciam, parricida ten-arum fecunditatem. quomodo\nenim poterat communis partus uidere consortia qui\nconsortem sui sanguinis trucidabat? Ioseph in lacum mittitur\n\n\n\n\n\n\nsiccum, Amnon intra domum occiditur. iustum igitur natura\nest inpertita iudicium ea loca, in quibus erat futurum parricidium,\nmuneris sui dote priuando, ut ex innocentis soli\nquadam damnatione ostenderet quanta essent futura supplicia\nnoxiorum. propter scelus igitur hominum et ipsa elementa\ndamnantur. denique Dauid montibus, in quibus Ionatha cum\npatre interemptus est, perpetuae poenam sterilitatis optauit\ndicens: montes qui estis in Gelbue, neque ros neque\npluuia cadat super uos, montes mortis!\nNunc consideremus qua ratione interrogauit deus Cain ubi\nesset frater suus, quasi nesciret occisum. sed quod ad scientiam\ndei spectat, negantem arguit et infitianti quasi sciens\nrespondit: uox sanguinis fratris tui ad me clamat,\nquod autem ad rationem profundam adtinet, peccantes admonet\npaenitentiae; confessio enim poenarum conpendium est. inde\nin iudiciis saecularibus inpositi eculeo torquentur negantes,\net quaedam tangit iudicem miseratio confitentis. est quaedam\nin peccatis uerecundia et paenitentiae portio crimen fateri\nnec deriuare culpam, sed recognoscere. mitigat iudicem pudor\nreorum, excitat autem pertinacia denegantium. uult te prouocare\nad ueniam deus, uult de se sperari indulgentiam, uult\n- demonstrare tua confessione quod non sit auctor malitiae. nam\nqui peccatum suum ad quandam referunt, ut gentiles adserunt,\ndecreti aut operis sui necessitatem diuina arguere\nuidentur, quasi ipsorum uis causa peccati sit; qui enim\nnecessitate aliqua coactus occiderit quasi inuitus occidit. ea\n\n\n\n\n\n\n\n\n\n\nuero quae a nobis sunt excusationem non habent, quae autem\npraeter nos sunt excusabilia sunt. sed quanto grauius peccato\nipso ad deum referre quod feceris et reatus tui inuidiam\ntransfundere in auctorem non criminis, sed innocentiae.\nperpende\nautem parricidae responsionem. nescio inquit; numquid\ncustos fratris mei ego sum? etsi contumaciam\nprodat hic sermo, sonat tamen quia, si bonum fratrem considerasset,\ncustos debuit esse pietatis. quem enim magis\nquam fratrem seruare debuerat? sed quomodo germanitatis\nseruaret officium qui necessitudinis non agnouisset affectum?\naut qui fieri posset, ut naturae oboedientiam deferret qui deo\nreuerentiam non exhiberet? negat primum quasi apud ignorantem,\nrecusat fraternae munus custodiae quasi exsors naturae,\ndeclinat iudicem quasi liber arbitrii. quid miraris si pietatem\nnon agnouit qui non agnouit auctorem? et ideo doceris hac\nserie scripturarum fidem esse radicem uirtutum omnium.\nunde et apostolus ait quia fundamentum nostrum Christus\nest et quicquid supra hoc fundamentum aedificaueris\nhoc solum ad operis tui fructum et uirtutis proficere merce-\ndemo congrue igitur respondit dominus tam inprudenter neganti\ndicens: uox sanguinis fratris tui ad me clamat, hoc\nest: \\'cur nescis ubi est frater tuus? soli eratis cum duobus\nparentibus, inter paucos frater te latere non debuit. an quia\nparentes tui accusatores esse non possunt? nolo enim ut ea\nnecessitudo quae est auctor salutis fiat auctor periculi, in te\nsolo leges suas natura amiserit. ideo ergo putas crimen latere,\n\n\n\n\n\n\nquia parentes accusare non debent? sed eo maior est condemnatio\ntua. nam si cara necessitudinis nomina accusare non\ndebent, multo magis non debent occidere. sed si me testem\nabnuis et refugis arbitrum, uox sanguinis fratris tui testis\nest, quae ad me clamat. illa te maiore auctoritate arguit\nquam si frater uiueret. soli eratis: quis eum potuit alter\noccidere? si accusas parentes, parricidam probas. potuit fratrem\noccidere qui non parcit parentibus, potuit parricida esse qui\nde parricidis se ortum probare desiderat. et bene ait: uox\nsanguinis clamat, non frater clamat, hoc est innocentiam\net gratiam germanitatis etiam in ipsa morte seruat, non accusat\nfrater, ne uideatur parricida, non accusat uox ipsius, non\nanima eius, sed accusat uox sanguinis, quem ipse fudisti.\ntuum te ergo facinus, non frater accusat.\\' simul querella criminoso\nadimitur. non potest de alieno testimonio queri qui\ncrimen proprio facinore confitetur. minor est sermo quam\nfactum. est tamen etiam terra testis, quae cepit sanguinem.\net bene ait: uox sanguinis fratris tui clamat de terra,\nnon dixit: \\'de fratris clamat corpore,\\' sed (de terra clamat\\'.\netsi frater parcit, terra non parcit: si frater tacet, terra condemnat.\nipsa est in te et testis et iudex: testis acrior, quae\nadhuc parricidii tui sanguine madet, iudex asperior, quae\ntanto scelere coinquinata est, ut aperiret os suum et exciperet\nsanguinem fratris tui de manu tua. et illa quidem aperuit os\nsuum quasi exceptura de fratribus uerba pietatis, nihil timens,\ncum fratres uideret, quae sciret ius germanitatis amoris\n\n\n\n\n\n\n\n\nincentiuum esse, non odii. nam quomodo poterat parricidium\nsuspectare, quae adhuc non uiderat homicidium? sed tu effudisti\nsanguinem, cuius dolens illa contagium non augebit\ninquit uirtutem suam dare tibi. quam innocens ultio,\nut quae tam grauiter uiolata fuerit satis habeat non prodesse.\nnon quaerat nocere!\nNon mediocre etiam dogma quod ait: uox sanguinis\nfratris tui ad me clamat, quia deus iustos suos audit\netiam mortuos, quoniam deo uiuunt. et merito pro uiuentibus\nhabentur, quia etiamsi corporis gustauerint mortem.\nuitam incorpoream tamen carpunt et iuluminantur suorum\nsplendore meritorum, luce quoque fruuntur aeterna. iustorum\nergo audit et sanguinem, auertit se autem a precibus inpiorum,\nquoniam etiamsi uideantur uiuere, miseriores sunt tamen\nomnibus mortuis, carnem sicut tumulum circumferentes, cui\ninfelicem infoderunt animam suam. quid enim aliud quam\nsepulta est quae intra humum uoluitur et terrenae auaritiae\ncupiditatibus ceterisque uitiis includitur, ut gratiae caelestis\nauram spirare non possit? huius modi peccator a terra maledictus\nest, quae est infima et postrema pars mundi. superius\nutique caelum et quae in caelo sunt, sol, luna et stellae,\nthroni, dominationes, principatus est potestates, Cherubin et\nSeraphin. non est ergo dubium quod eum et superiora damnauerint\nquem inferiora damnarunt. nam quomodo absoluitur\npurae illic caelestique sententiae quem nec terrae potuerunt\nabsoluere? et ideo gemens et tremens iubetur esse\nsuper terram.\neuidens generalisque ratio, quia omni\n\n\n\n\n\n\ninprobo mala et adsunt et adfutura sunt. quae adsunt tristitiam\noperantur, quae futura formidinem, sed inprobum plus praesentia\nquam futura sollicitant. unde et Cain dixit ad dominum:\nmaior causa mea est. si derelinques me hodie, a facie\ntua abscondam me. nihil enim grauius quam errantem\na deo deseri, ut se reuocare non possit. mors peccatoris\nfinem peccandi adfert, uita autem diuino gubernaculo destituta\npraecipitatur et in grauiora prolabitur. ut si gregem pastor\nrelinquat, incursant bestiae, ita cum deus deserit hominem,\ningruit diabolus. graue praesertim insipientibus non habere\nrectorem. serpit malitia, uulnus augetur, ubi medicina defuerit.\nabscondit se autem qui uelare uult culpam et tegere peccatum.\nqui enim male agit odit lucem et tenebras suorum\nquaerit ut latibula delictorum, iustus autem non abscondere\nse a domino deo suo, sed ipse se magis offerre consueuit\ndicens:\necce sum ego, qui non habet criminosam conscientiam,\nquam timeat deprehendi. merito ergo se abscondit male conscius\net ait: omnis qui inuenerit me occidet me. angustae\nmentis homo praesentem mortem ueretur, perpetuam\nneglegit et diuinum iudicium non reformidat, interitum solum\ncorporis deprecatur. sed a quo timebat occidi qui solos parentes\nhabebat in terris? potuit quidem et incursus bestiarum\ntimere qui legis diuinae iura uiolauerat nec praesumere de\nsubiectis animalibus ceteris qui hominem docuerat occidi,\npotuit et parentes parricidas timere qui docuerat parricidium\n\n\n\n\n\n\nposse committi; potuerunt enim et parentes de filio discere\nquod didicerunt posteri de parente.\nNunc consideremus qua causa dixerit deus: omnis qui\nocciderit Cain septies uindictam exsoluet et qua\nratione signum super eum ponitur, ne occidatur parricida,\ncum prospectum non fuerit, ne innocens occideretur. octauus\nest homo, habet rationabile, quo praestet ceteris, habet et\nquinque corporis sensus, habet etiam uocem, habet et generandi\ngratiam. haec septem nisi illo rationabili regantur, subiecta\nmorti sunt. et ideo stultus in his habet omne periculum\nsui. qui ergo rationabile illud amiserit frustra de istorum sibi\nusu septem carnalium munerum blandietur. dissoluuntur haec\nomnia, nisi habenis quibusdam rationis adstricta sint. mors\nitaque rationis mortem operatur inrationabilium passionum.\nsed illud melius quod septimus numerus quietis et remissionis\nest. ergo qui alii non pepercerit peccatori et munus ei\nremissionis peccatorum inuiderit ipse sibi spem remissionis\neripiet, et erit in eo pari mensura uindicta de gratia.\nquod\nautem signum posuit super Cain, ne quis eum occideret,\nreflectere uoluit errantem et beneficio suo inuitare ad correctionem;\nipsis enim nos facilius committere solemus, quorum\nhabemus gratiam. nec tamen magna concedit, sed in eo ipso\ninprudentiam insipientis ulciscitur, qui cum esset perpetuis\nsuppliciis obnoxius, non remitti sibi poenam poposcit, sed\nuitam corporis huius obsecrandam putauit, in qua plus\naerumnae est quam uoluptatis. mors enim una est in secessione\nanimae et corporis et in fine istius uitae, quae simul\nut uenit, omnes corporis dolores auferre, non augere consueuit.\nmetus uero, qui hanc uitam uiuentibus frequenter ingruunt,\nmaestitiae, dolores, gemitus diuersique cruciatus, grauitatum\n\n\n\n\n\n\net aegritudinum uulnera plurimas mortes generi humano inferunt,\nut ista mors remedium uideatur esse, non poena; non\nenim peremptoria est, per quam non adimitur uita, sed ad\nmeliora transfertur. nam si nocentes moriuntur, qui gradum\na peccatis reuocare noluerint, uel inuiti tamen finem non\nnaturae, sed culpae adipiscuntur, ne plura delinquant quibus\nuita faenus est delictorum.\nsi autem bonae spei compotes\nsunt, migrare magis quam deficere credendi sunt. inseritur\nhoc loco dogma de incorruptione animae, quod ipsa uera\net beata uita sit, quam unusquisque bene conscius uiuit\nmulto purius ac beatius. cum huius carnis anima nostra\ndeposuerit inuolucrum et quodam carcere isto fuerit absoluta\ncorporeo, in illum superiorem reuolans locum, unde nostris\ninfusa uisceribus conpassione corporis huius ingemuit, donec\ncommissi gubernaculi munus impleret, ut carnis huius inrationabiles\nmotus rationabili ductu regeret et coherceret. inde\nest quod postea prophetae in captiuitatem cum ludaeorum\npopulo transierunt, ne reliqua plebis sanctorum destituta praesidio\nconsilioque uiduata grauiorem subiret aerumnam, sed\nmagis frequentibus oraculis conmonita prophetarum ad dominum\ndeum suum pio rediret adfectu nec aduersis captiuitatis\nadtrita prorueret in perfidiae peccatum salutisque perpetuae\nremedium desperaret.\nredarguuntur itaque hoc loco qui unicam\nhanc uitam putent esse quae sit in hoc saeculo, <quo>\nomnia plena lapsus, plena maeroris sunt, et redarguuntur\nsimplici serie gestorum. ecce enim iustus innocens pius\npropter gratiam deuotionis odia fratris incurrens inmaturus\nadhuc aeui sublatus est parricidio, et iniquus sceleratus inpius,\netiam fraterna caede pollutus longaeuam duxit aetatem, duxit\nuxorem, posteritatem reliquit. urbes condidit et hoc meruit\npermissione diuina. nonne in his aperte uox dei clamat?\n\n\n\n\n\n\nerratis qui putatis hic esse omnem uiuendi gratiam. non intellegitis,\nnon aduertitis senectutem hanc miseriarum esse ueteranam\nprocessionemque aetatis aerumnarum stipendia et Scyllaeo\nquodam usu circumsonari nos cotidianis naufragiis, tundi\nfluctibus, in scopulosis habitaculis degere et in his delectari\nsicut illud non tam aeternum animal quam inmortale malum?\nergo et isti Cain longaeuitas indulta uindicta est, eo quod\nuixit in metu et prolixum spatium multo cucurrit et infructuoso\nlabore, qua poena nihil grauius quam ut quis ipse sibi maiorum\ncausa poenarum sit. uide igitur quam perpetua uita iustorum\net nulla sit inproborum. iusti sanguis clamat et mortui, uita\nautem peccatoris absconditur.\ntertium est quoniam cum parricidium\nesset admissum, hoc est scelerum principatus, ubi\npeccatum obrepsit, statim et lex diuinae mansuetudinis prorogari\ndebuit, ne si continuo uindicatum esset in reum,\nhomines quoque in iudicando nullam patientiam moderationemque\nseruarent, sed statim reos supplicio darent. diuinae autem\nsententiae prouidentia huiusmodi est, ut magnanimitatem et\npatientiam doceret iudices, ne quis praepropere raperetur\nstudio uindictae et ipsa deliberationis inmaturitate puniret\ninnoxium aut poenam acerbaret ingrati nec tamen penitus\nindultum esse pateretur in eo qui nullam paenitentiam sceleris\ninduisset. reppulit enim eum a facie sua et a parentibus\nabdicatum separatae habitationis quodam relegauit exilio, eo\nquod ab humana mansuetudine transisset ad saeuitiam bestiarum.\nuerum tamen non homicidio uoluit homicidam uindicari,\nqui mauult peccatoris correctionem quam mortem. unde\n\n\n\n\n\n\nin Lamech septuagies septies uindicatur, quia grauior culpa\neius est qui nec post damnationem se correxit alterius. Cain\nimpetu quodam inprouido ante peccauerat, Lamech utique\nquod in altero reprehensum aduerterat cauere debuerat. suo\nsententia iudici debebatur, ne quis passim reum putaret esse\nferiendum. et ut ad mysterium uenias, non debuit interimere\neum qui usque ad naturalem terminum mortis suae agendae\nhabebat spatium paenitentiae. excusare posset quod se redemisset\nuel sera actione paenitentiae, nisi eum praematura\npoena rapuisset.\n"};
