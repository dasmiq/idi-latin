var sequence = {"name":"Ambrose, Saint, Bishop of Milan. Apologia Altera Prophetae David","data":"Fortasse plerosque psalmi titulus offenderit, quem audistis\nlegi, quod uenit ad eum Nathan propheta, cum intrauit\nad Betsabee. simul etiam non mediocre scrupulum\nmouere potuit inperitis euangelii lectio, quae decursa\nest, in quo aduertistis adulteram Christo oblatam eandemque\nsine damnatione dimissam. nam profecto si quis ea auribus\naccipiat otiosis, incentiuum erroris incurrit, cum legit sancti\nuiri adulterium et adulterae absolutionem, humano propemodum\ndiuinoque lapsus exemplo, quod et homo putauerit\nadulterium esse faciendum et deus censuerit adulterium non\nesse damnandum. lubrica igitur ad lapsum uia uel ueniae\nuel concupiscentiae.\naccedit illud, quod ipsas faces iuuenilis\nlasciuiae uidetur accendere, quia adulterium suum non erubuerit,\nnon celauerit, sed quadam diuini carminis praedicatione\nuulgarit. quid ergo? tam inpudens et inprouidus sanctus\n\n\n\n\n\n\nDauid fuit, ut ipse suum cantaret obprobrium, maxime cum\nipse in alio quoque, qui hodie decursus est, psalmo dixerit:\nusquequo peccatores, domine, usquequo peccatores\ngloriabuntur? alios de peccato gloriari prohibet,\net ipse etiam sacrato carmine gloriatur? quomodo igitur ista\ndistinguimus ?\nEsto tamen, Dauid petulanter errauerit: numquid et\nChristus errauit, ut putemus eum non rectum habuisse\niudicium ? bene ergo quasi ad eos Dauid hodie prophetauit\ndicens: intellegite insipientes et stulti aliquando 10\\'\nsapite. quomodo enim Christus potuit errare? fas non est\nut hoc in sensus nostros ueniat. qui plantauit aurem\nnon audit aut qui finxit oculum non considerat?\nqui corripit gentes non arguet, qui docet hominem\nscientiam? Christus ergo interrogare culpam et accusationem\niustam audire nescius? Christus petulantiam potuit\nadprobare ? Christus, qui corripit gentes, arguendam adulteram\nnon putauit? Christus, qui nouit uniuscuiusque cordis interna,\nscientiam docet legis, aut falli potuit errato aut contra legis\nseriem iudicare? et quomodo ipse dixit: non ueni legem\nsoluere, sed adimplere? Christus, qui condemnat\nocculta, potuit dissimulare uulgata? Christus, qui fecit tempora,\npotest nescire tempora? qui nouit cogitationes uanas\nhominum, non nouit etiam criminosas?\net ideo satis illis\nresponsum sit, qui cum creatorem negare non possint, negant\ntamen potentiam creatoris, qui cum sapientiam fateantur,\ninsipientiam adserunt, obiciendo ei inprudentiam futurorum.\n\n\n\n\n\n\nde quo possim latius disserere, sed alius propositus nobis\nuidetur esse tractatus. et licet diuersarum series decursa sit\nlectionum, ad eandem tamen adsertionem proficiunt et maxime\npsalmi titulus et euangelica lectio. sed quamuis una conueniat\nadsertio, tamen iuxta ordinem lectionum sit ordo tractatus et\nideo de titulo prius psalmi tractandum uidetur.\nProposita est bistorill, quae adultenum habeat et homicidium.\nnam ita repperimus in libro scriptum esse Regnorum,\nquia Dauid rex, cum deambularet in domo sua, lauantem se\nUri uidit uxorem, amauit ilico et iussit accersiri. deinde\nuirum eius innocentem, ut scriptura inducit, bellatoribus obici\niussit acerrimis, ut ui opprimeretur hostili. haec facta sunt\nnec negantur. quomodo igitur defendentur? bene admonet\neuangelica lectio, etiam cum peccatum appareat, sobrium\ntamen debere iudicis esse iudicium ac memorem unumquemque-\n. que esse oportere suae condicionis et meriti. saepe enim\netiam in iudicando maius peccatum iudicii est quam peccatum\nipsius de quo fuerit iudicatum. nam si praescriptum est a\nquibusdam sapientibus mundi, ut in iudicando caueatur, ne\nmaior poena quam culpa sit, idque seruatur, quanto magis\nid seruandum uidetur, ut unusquisque de alio iudicaturus de\nse ipso prius iudicet nec minora in alio errata condemnet,\ncum ipse grauiora commiserit. quis es igitur tu, qui Dauid\nsanctum uirum iudicas? gentili dico, Iudaeo dico, Christiano\n\n\n\n\n\n\ndico. et ideo mihi tripertito distinguendus uidetur esse tractatus,\nunus aduersus gentiles, alius aduersus Iudaeos, tertius\napud Christianos.\nPrimus igitur aduersus gentiles mihi sermo est, qui ple- rumque obiectare consuerunt: ecce quomodo Christiani innocentiam\nsequuntur, fidem praeferunt, religionem uenerantur,\ncastitatem docent, quorum principes et homicidia et adulteria\nfecisse produntur? ipse Dauid, de cuius genere, ut dicitis,\nnasci Christus elegit, ipse et homicidia sua et adulteria\ndecantauit. quales possunt esse discipuli, quorum tales\nmagistri sunt V quid igitur?\nnegamus factum an repudiamus\nmagistrum? nihil horum; sed qui speciem obicit communitatem\nconsideret. species facti est communitas naturae. nihil\nigitur mirum si intra generalitatem species est. agnosco enim\nhominem fuisse Dauid, et nihil mirum: agnosco commune,\nut homo peccet. nec enim noua infirmitas condicionis humanae\nmagisque mirum uidetur, si homo peccato careat quam si\npeccatum incidat. fecit igitur peccatum sanctus Dauid — nullo\nambiguo uos tenebo —, fecit adulterium, commentus est\nhomicidium et commentus est et peregit. peccauit quod\nsolent reges, sed paenitentiam gessit et fleuit, quod non\nsolent reges. rogauit ueniam non adrogans potestatis, sed\ninfirmitatis suae conscius, prostratus in terram cilicio se\noperuit, oblitus imperii et memor culpae.\nJ Quem mihi tu huiusce modi repperias uirum, qui in potestate\nconstitutus non magis crimina sua diligat, culpam\n\n\n\n\n\n\npraedicet, peccata defendat: qui putet sibi quod non decet\nnon licere: qui se legibus obstringat suis et quod per iustitiam\nnon licet nec per potestatem licere cognoscat? non\nenim soluit potestas iustitiam, sed iustitia. potestatem, non\nlegibus rex solutus est, sed leges suo soluit exemplo. an fieri\npotest <ut>\nqui de aliis iudicat suo ipse sit liber iudicio et in se\nsuscipiat in quo alios adstringat ? /bonus ergo Dauid et\nmulto admirabilior qui potestatem uicit quam qui amorem.\ncastitas enim corpori nonnumquam defertur, frequenter errore;\npotestas deo subditur et facilius qui se in amore cohibeat\nquam in potestate moderetur. non ergo ignoscis quod minus\nest in quo maiora miraris? lubrica in omnibus hominibus et\nprona natura peccandi, lubrica etiam in bonis moribus licentia\npotestatis et oblatio facultatis. non enim distat ira regis ab\nira leonis; sed qui stimulat illum et admiscetur peccat in\nanimam suam. caueat ergo, ne stimulet aliquis potestatem, ne\ncassibus anima inretita corporeis uitio se non possit exuere.\nnon igitur mirum si etiam Dauid specie lapsus est potestatis,\nsed multo amplius admirandum quod fidei contemplatione\nreuocatus.\nJ Uidetis igitur quod potestas haec aaecularis frequenter\nnihil prosit et plerumque obsit; saepe enim culpae exitus in\nauctoritate est potestatis. noli igitur tu, quicumque es rex,\nde potentia et facultate praesumere / cor enim regis in\nmanu domini. noli tibi de populorum subiectione blandiri,\n\n\n\n\n\n\nquia non saluabitur rex per multitudinem uirtutis\nsuae nec gigans saluus erit in multitudine uirtutis\nsuae. non enim in altis tabernaculorum fastigiis pretiosoque\ntectorum culmine, sed super timentibus eum bene\nplacitum est domino et his qui sperant super misericordia\neius.\nlubricam igitur uidemus ad uitia potestatem, nec tamen\nsemper inflexam dixerim, quoniam regali potestate sublimem\net Dauid legimus cultus auxisse diuinos et Salomonem\ntemplum domino consecrasse.\nNunc illud quod perstrinximus adseramus facultatem inperandi\nincentiuum esse peccandi et secundum historiae seriem\nprosequamur. non adulterasset Dauid alieni ius tori et foederati\npacta coniugii, nisi nudam et lauantem mulierem de\ndomo sua interiore uidisset. et ideo bene scriptum est: non\nincidas in mulieris speciem et non concupiscas\nmulierem et alibi: ab omnis inreuerentis oculis caue.\nnihil de continentia tua et uirtute praesumas. etenim fornicatio\nmulieris in extollentia oculorum et in palpebris\nillius agnoscetur, et ideo causam primo peccati fuge;\nnemo enim diu fortis est, neque fragili tantum, sed omni\nhomini dicitur: non te uincat concupiscentia formae\n— si non uis uinci, non congrediare peccatis, ne de te uitia\ncoronentur — neque capiaris oculis neque abripiaris\n\n\n\n\n\n\npalpebris. uilis tibi mulier uidetur ad pretium, sed\nfortis ad uitium, quia mulier uirorum pretiosas\nanimas capit.\ndifficile est itaque ut quisquam libidinis\ninretitus inlecebris inmunis euadat. nec mea tantum hoc\nsententia difficile iudicatur, sed etiam sancti Salomonis Prouerbiis\ninpossibile iudicatum est, qui suo adductus exemplo\nait: ligabit quis in sinu suo ignem, uestimenta autem\nnon conburet? uel ambulabit quis super carbones\nignis, pedes autem non conburet? caue ergo et tu ne\nintra sinum mentis tuae ignem libidinis et amoris accendas,\nne corporeum uestimentum illo animi consumatur incendio ac\nperpetuitas resurrectionis uel certe uestigium tuae mentis\nuratur, si per libidinum faces tibi putaueris esse gradiendum;\nnam qui uritur corde conburitur corpore.\nOmnibus igitur modis lasciuiae muliebris uitandus occursus\nest. et ideo prudentiam discipulam adquire tibi inquit,\nut te custodiat ab uxore aliena et fornicaria, ne te\nlaqueis labiorum suorum teneat alligatum, criniculis erroris\ninuoluat. itaque unde debeas cauere meretricem propheta te\ndocuit, ut a fenestra caueas eius ingressus. a fenestra enim\ndomus suae intrat, fenestra eius est oculus, et ideo ab omnis\n\n\n\n\n\n\ninreuerentis oculis caue, ne per fenestram introeat amor, libido\npenetret. etenim mulier fornicaria uisu inlicit amatorem et\nnisi petulantem obtutum mentis animique conpescas, mors\ningreditur per fenestram. non est desidiosa petulantia meretricis,\nnon otiosa lasciuia, quae facit iuuenum uolare corda,\nut propriae mentis nequeant tenere constantiam et huc atque\nilluc feruido amore rapiantur. caue ergo huiuscemodi mulierem,\nquae pedibus non quiescit, foris errat, insidiatur per angulos.\noculis ligat, uerbis inlicit, institis lectum intexit suum et .\ntapetis ab Aegypto stratis. neque enim de cognitione diuina,\nsed de saeculari inlecebra adsumit ornatum quae merito\nuirum suum dicit absentem, quoniam non potest adultera\nomnis Christum.\nhabere praesentem. uides igitur quantis\nretibus etiam sanctorum corda capiantur, et ideo ne mireris,\nsi etiam sanctus Dauid captus est, uir quidem magnus et\nqui allophylum inmanem corpore, armis quoque bellicis inhorrentem\nfide uicerit. sed utinam se ipse uicisset, utinam.\nsicut illum aduersarium strauit, sic interiorem aduersarium\nsuum sternere ac superare potuisset! grauior pugna eius qui\nintus quam illius qui foris dimicat.\nSed quid de solo Dauid loquor? accersiamus etiam alios\nad tractatum huiusmodi, ne inbecillitatem Dauid magis, unius\nscilicet hominis putemus quam corporeae condicionis fuisse\ninfirmitatem. Samson ualidus et fortis leonem suffocauit, sed\namorem suum suffocare non potuit. uincula soluit hostium,\n\n\n\n\n\n\nsed suarum non soluit nexus cupiditatum. messes incendit\nalienas, et ipse unius mulieris accensus igniculo messem suae\nuirtutis amisit. Salomon templum deo condidit: sed utinam\ncorporis sui templum ipse seruasset ! uerum ad ipsum, a quo\ndiscessit, reuertatur oratio. triumphauit Dauid in decem\nmilibus, sed errauit in uiginti et amplius milibus et, quia\nerrauit, hominem se esse cognouit, confessus est culpam,\nueniam deprecatus dicens ad dominum: domine, ne in ira\ntua arguas me neque in furore tuo corripias me.\nmiserere mei, domine, quoniam infirmus sum. si\nDauid infirmus, tu fortis es? si Salomon lapsus est, tu inmobilis?\nsi Paulus primus peccatorum, tu potes primus esse\nsanctorum ? ergo si errauerunt isti, errauerunt tamquam\nhomines, sed peccatum suum tamquam iusti agnouerunt. si\niusti poenae atrocioris excepere sententiam, tu quemadmodum\ntibi spem inpunitatis proponis, cum scriptura dicat: si iustus\n\\' uix saluus fit, peccator et inpius ubi parebit?\naduertitis\nigitur, filii, quam plerumque etiam bonum propositum\nsubruat causa peccandi, et ideo causas ipsas primo fugere et\nuitare debetis. non uis amore capi: noli in speciem mulieris\nintendere, quia oculi tui cum uiderint alienam, os tuum\ntunc loquetur peruersa et iacebis tamquam in corde\nmaris et sicut gubernator in magno turbine. magnam\nenim faciunt tempestatem multitudines cupiditatum, quae\nuelut in quodam freto corporis nauigantem hinc atque inde\n\n\n\n\n\n\nperturbant, ut gubernator sui animus esse non possit, diem\nac noctem caligine amoris ignorans.\noculis igitur excitatur\nlibido, sed ebrietate succenditur; omnis autem ebriosus et\nfornicator pauper fiet. nec tibi de potentia blandiare potandi.\nNoe inebriatus est, et qui non inebriatus est diluuio inebriatus\nest uino. sed ille naturam uini ignorabat, non enim\nante potauerat: tu in illo didicisti cauere quid debeas. Loth\nper somnum deceptus est, et tu si decipi non uis, somnum\nmentis tuae discute, ne ebrio inludat filius aut filia dormienti.\nnon pietas illic, sed ebrietas ridetur, nec pater illic, sed\ndormiens circumscribitur. uis non aduri: noli ad ignem\naccedere. uis non praecipitari: nutantia fuge, praerupta caue,\ncaduca declina.\nUides igitur in illis qui iusti esse meruerunt non alteram\nfuisse naturam, sed alteram fuisse disciplinam. nam post\nprimi hominis lapsum iustamque sententiam, cum in uno\ncarnis damnatus sit adpetitus, uitium traxit condicio, infecit\nculpa naturam, sed naturae ipsius uitium fides temperauit et\ndeuotionis intentio emitigauit offensam.\nconuertimini igitur ad\ndeum, gentes, et scitote quoniam dominus ipse est deus.\nipse fecit nos, et non ipsi nos. scitote quoniam caro et\npuluis sumus. relinquamus ergo quae fecimus et ipsum nostri\nueneremur auctorem, qui uitam dedit, peccata donauit, qui\nsolus potest dicere: ego sum, ego sum, qui deleo\n\n\n\n\n\n\niniquitates uestras et memor non ero. magnus plane et\nmisericors deus, qui beneficium confert nec beneficii munus\nexprobrat. miramini quod Dauid regem fecerit uictoremque\nmultarum gentium? sic seruulos suos consueuit euehere. non\nauarus munerum nec beneficii parcus nec gratiae angustus\nnec frugi, sed opulens largitatis quos redemit a peccato auget\nin praemio. haec aduersus gentiles.\nSed quoniam tripertitam diuisionem tractatus huius polliciti\nsumus, unam aduersus gentiles, aliam aduersum ludaeos,\ntertiam apud ecclesiam, nunc contra Iudaeos uidetur esse\ntractandum. quid igitur nobis propositum sit recenseamus.\ntitulus inquit psalmi Dauid intellectus, cum uenit ad\neum Nathan propheta, cum intrauit ad Betsabee.\nnempe historia haec et adulterum Dauid inducit et homicidam,\net hunc uos, Iudaei, dicitis esse dei filium! sed deus uirtutum\nest, non criminum, et de hoc dicit deus pater: thronus\neius sicut dies caeli. qui dolum fecerit peccata non\nuicerit: et quomodo scriptum est: nemo sine peccato nisi\nunus deus? si igitur non potest deus non esse qui dei filius\nest, utique dei filius arbiter iustitiae est, non obnoxius\nculpae.\nqua autem opinione uel Dauid dei filium iudicatis uel\nSalomonem putatis? an quia scriptum est: deus, iudicium\ntuum regi da et iustitiam tuam filio regis et quia\n\n\n\n\n\n\n\n\n\n\ntitulus psalmi in Salomonem psalmum septuagesimum primum\ndicit esse conpositum ? sed quem Salomonem dicat aduertite.\nSalomon enim pacificus est, hoc habet interpretatio. psalmus\nin eum dicitur, quem uere scimus esse pacis amatorem. quomodo\nautem Salomon pacificus ? non hoc Ioab sanguis ostendit,\nquem inter altaria templi iussit occidi, non Adoniae poena,\nquem adfectatae adfinitatis regiae reum perculit nec matris\nobsecratione ab indignatione reuocatus. quomodo autem in\nSalomonem Dauid filium aestimas conuenire quod scriptum\nest quia permanebit cum sole et ante lunam in saecula\nsaeculorum, cum ille breuis uitae adeptus usuram angustis\nterminis uiuendi spatium transegerit? quomodo autem de eo\ndicitur: dominabitur a mari usque ad mare, cum ille\nintra Syriam constitutus, hoc est intra unius regionis prouinciam\ncircumscriptos fines habuerit imperii, solus autem\nChristus usque in orbis totius terminos suum propagauerit\nimperium. solus enim iste est, de quo bene psalmi series\nprophetauit quia reges Arabum et Saba dona adducent\net adorabunt eum omnes reges terrae, omnes gentes\nseruient ei. hunc enim nouimus gentibus uniuersis et\nnationibus imperantem incircumscripto imperio, interminata\npotestate.\nnon ergo Salomon dei filius. sed qua ratione eum\ndei filium putauistis? an quia sapiens fuit? sed hic sapientiam\npostulauit, ut quam non habebat acciperet: Christus ipse\nsapientia est, naturaliter in uniuersum habens quod in rebus\nhumanis Salomon accepit per gratiam. denique quod accipitur\n\n\n\n\n\n\nex tempore in tempore possidetur. Salomon enim sapientiam\nnec in principio sui habuit nec in fine possedit. neque enim\nhabere se credidit quod poposcit et postea auersus a dei\ncultu non quasi sapiens, sed quasi insipiens lapsus est, ut\noffenderet. < et> offendit, ut etiam quod meruerat amitteret.\ncur igitur hunc dei filium credidistis? an quia templum deo\ncondidit? sed hinc dominum et deum non esse credere\ndebuistis, quia scriptum est: nisi dominus aedificauerit\nsibi domum, in uanum laborauerunt qui aedificant\neam. in uanum laborauit qui aedificauit id templum, quod\nsubiectus ignis exussit. an quia ad Dauid patrem ipsius\ndictum est: non tu aedificabis mihi domum, sed cum\ntu dormieris, excitabo semen tuum post te. uerum ibi\nquoque templum non corporale, non materiale promittitur;\nneque enim deus in manu factis habitat, sed templum est\nsancta ecclesia, quae utique non humana, sed caelesti uirtute\nfundatur.\nNam si praestantioris licet, sed humanae tamen uirtutis\nopera miremur, multos huiuscemodi reperimus, quos cum\nSalomone conparare possumus. et ideo ubi operis aequalitas\nest, non est excellentia potestatis. nec plures possumus dicere\ndei filios, cum unum dei filium legerimus; sed non ex beneficiis\nsuis, quae in patres nostros contulit, facienda est iniuria\ndei filio. multi enim praeclari uiri, sed per unum Iesum Naue\nstet inquit sol contra Gabaon. uidetis eum ultra Dauid\n\n\n\n\n\n\n\n\nprocessisse uirtutem; terrenis enim Dauid, non sideribus\nimperauit. uidetis etiam solem ministrum esse, non dominum,\nqui etiam uoci seruierit humanae. stetit tamen, quia in Iesu\net typum futuri agnoscebat et nomen. neque enim in sua\nuirtute Iesus Naue, sed Christi mysterio caelestibus luminibus\nimperabat; designabatur enim dei filium in hoc saeculum\nesse uenturum, qui mundani luminis occidentis et iam uergentis\nin tenebras uirtute diuina differret occasum, lucem\nredderet, inueheret claritatem. Enoch quoque raptus ad\ncaelum est; sed tamen ille raptus est, hic regressus. raptus\nest ille, ne malitia mutaret cor eius; hic ipsam malitiam\nsaeculi huius aboleuit. Helias curru atque equis ascendit ad\ncaelum, Christus autem descendit e caelo nec curru nec\nequis. ut ille conscendit, quia ille aliter nequiuisset, hic\npropria uirtute remeauit. Helisaeus in Iordane leprosum lauare\npraecepit, ut ab omni contagione mundaretur: hic in Iordane\ntotum diluit mundum. Moyses ipse, cui creditus est ut transiret\npopulus Iudaeorum, aquam diuisit. et ille quidem diuisit\nelementa, quia non diuisit potentiam trinitatis, separauit\nmoles aquarum, quia patrem non separauit a filio.\nuidetis\nquanti uiri et qualium documenta operum reliquerint.\n\n\n\n\n\n\nquemadmodum igitur quos pares Dauid regi uel Salomoni uirtute\\'\ncognoscitis condicione impares iudicatis, ut Salomonem Dauid\nfilium putetis ad dei sedere dexteram, praesertim cum ipse\nDauid euidenter de quo dictum esset expresserit? neque enim\nde suo filio diceret: dixit dominus domino meo: sede a\ndextris meis. quomodo enim filium suum dominum nominaret?\nlex prohibet, repugnat religio, abhorret fides, ut ad dexteram\ndei omnipotentis mortalem hominem loces. alius est ille qui\nsedet ad dexteram, qui corpus suscepit, non qui coepit a\ncorpore, qui ante luciferum genitus est, id est ante omnium\nluminum claritatem, quoniam ipse creauit uariorum luminum\nclaritates; nam Salomon utique post luciferum est, Salomon\nsacerdos non fuit; et ideo dici ei a deo omnipotente non\npotuit: ex utero ante luciferum genui te; dici ei non\npotuit: tu es sacerdos in aeternum secundum ordinem\nMelchisedech, maxime cum illo in tempore, quo Salomon\nfuit, secundum ordinem Aaron, non secundum Melchisedech\nfuerint sacerdotes. adhuc enim sacerdotes sanguinem\nhircorum atque taurorum pro peccatis plebis et erroribus\nofferebant; posteaquam uero aduenit qui semet ipsum pro\nsalute obtulit mundi, ut quos taurorum sanguis lauare non\npoterat Christi sanguis ablueret, semet ipsos coeperunt offerre\npro hostiis sacerdotes.\nItaque una quaestione dominus noster Iesus Christus\nomnium haereticorum ora saepsit, sacrilegia conclusit. non\nsolum enim Iudaeos, sed etiam Photinianos et Arianos et\n\n\n\n\n\n\nSabellianos hac redarguit quaestione. et ideo nobis, quoniam\nIudaeos defecisse iam cernimus et illam execrabilem perfidiam\nminutam, iam de Arianis, qui non multum a Iudaeis differunt,\nPhotinianisque et Sabellianis aliqua in istius quaestionis perstringenda\ntractatu sunt. taceat ergo Photinus, qui Christum\nDauid filium, non dei dicit, et taceat damnatus uoce caelesti.\nquomodo enim dicit Christum filium Dauid esse, cum ipse\nDauid dixerit in libro Psalmorum: dixit dominus domino\nmeo: sede a dextris meis, donec ponam inimicos tuos\nsub pedibus tuis? si Dauid inquit dominum illum\nuocat, quomodo filius eius est? non ergo Dauid filius,\nsed dei filius Christus. taceat etiam Sabellianus: cum legit\ndominum domino dixisse, intellegat non eundem et ipsum\nesse qui dicit et cui dicitur - nec enim sibi pater dicit: sede\na dextris meis nec sibi dixit: ponam inimicos tuos - et\naliquando intellegant omnes filium esse qui a dextris sedet et\nhanc distinctionem inter patrem filiumque custodiant, ut sit\ndistinctio patris et filii, quod alius pater, alius filius, sed quia\nin una sede sedent, una maiestate potiuntur et sedent non\npro discerniculo dignitatis nec pro ordine potestatis, sed pro\ncopula caritatis, unam patris et filii intellegant potestatem.\nin quo et Arius conticescat, qui contraria Sabellio erroris\nurget uestigia. audiat dominum domino dicere, audiat ad\ndexteram patris filium sedere et desinat de sermone atque\nordine hominum diuinitati facere quaestionem. nec\n\n\n\n\n\n\nargumentetur hic quia pater dicit sede; legimus enim et alibi etiam\nsine patris dicto sedere filium, sicut scriptum est: et sedet\nad dexteram dei et alibi: amodo uidebitis filium\nhominis sedentem ad dexteram dei. ipse est enim cui\ndicitur sede, qui filius hominis nominatur. audit quasi homo,\nsedet quasi dei filius. quid hac potest dici praecellentius\npotestate, quae etiam carnem hominis ad dexteram dei conlocauit\net infirmum illud condicionis humanae, postquam\ntamen uerbum caro factum est, diuinitati copulauit aeternae?\nsed quid hoc est?\nposteaquam Photinus obmutuit, Arius\nconticuit, Sabellius uocem perdidit, adhuc haeresim tamen\ndiuersa contra ecclesiam excitantem ora conspicio. nam ecce\nManicheus et Ualentinianus et omnis diriuatio Manicheorum\neo telo nititur, quo alii sunt perempti: fidei praeiudicium\nfidei testificatione molitur. ait enim detestanda haeresis: \\'ecce\nnegauit Christus filium se esse Dauid, et ideo* inquit credendum\nest quod non susceperit carnem\\\\ quibus apertissime\nin ipso principio euangelii scriptura respondet et dicit: liber\ngenerationis Iesu Christi filii Dauid. cur igitur aut\nalibi Dauid filius dicitur aut alibi Dauid filius denegatur nisi\nut intellegas aliud esse secundum substantiam diuinam esse\nfilium, aliud secundum carnis susceptionem ? nam secundum\nsubstantiam diuinam dei filius est, secundum carnem filius\nDauid. itaque ubi generatio secundum carnem describitur\nsaluatoris, Dauid filius nominatur, ubi uero plenitudo confessionis\nexigitur, cum designatur generatio saluatoris, non uult\n\n\n\n\n\n\nse Dauid filium dei filius nominari; designatio enim maiestatis\neius naturam interpretatur. sed iam redargutis scaeuorum\ninterpretationibus ad ecclesiam sermo uertendus est.\nUerum quod saepe titulum quinquagesimi psalmi repetimus,\nnon praesumptionis, set infirmitatis exemplum est. uno enim\ndie uel per angustias ingenii uel per fragilitatem uocis omnem\nseriem non possum inplere tractatus. et ideo quoniam superiore\ndie aduersus Iudaeos noster sermo directus est, quos\nquidem eo usque documenta fidei subegerunt, ut Christus in\ncaelesti solio locaretur, quod utique in hominem non potest\nconuenire — neque enim alium nisi dei filium ad dexteram dei\nsedere credibile est —, non alius utique nobis sedere ad dexteram\npatris nisi dei filius remotis omnibus ambiguis aestimandus\nest. rursus quoniam scriptura habet: ex fructu\nuentris tui ponam super sedem tuam, idem utique dei\nfilius carnem ex Maria suscepisse credendus est, in qua prophetici\nfructus est uentris, ut uere successionem originis\nrecognoscas illumque dei filium factum postea filium hominis\nper susceptionem scilicet carnis in throno caelesti sedere non\ndubites. neque enim Christus sedem aliquam regalem hoc\nhabuit in saeculo, ut putes aliam sedem Dauid semini esse\npromissam, maxime cum ipse dixerit dominus: regnum\nmeum non est de hoc mundo.\nconclusi itaque undique eo\n\n\n\n\n\n\nperfidiae suae temptamenta deriuant, ut incredibile esse adserant\nquod deus susceperit carnem, qua ratione autem non\npotuerit suscipere explicare non possunt. quaero enim utrum\ninpossibilitatis an iniuriae causa aestimant carnem a deo\nsuscipi nequiuisse ? si inpossibilitatis, aliquid ergo inpossibile\ndeo ? nihil enim est quod facere uoluerit et facere nequiuerit.\nsuperest ergo ut aut uoluisse aut noluisse doceatur. quod\nautem maius indicium uoluntatis quam quod ipse dixit:\npalam apparui non quaerentibus me. expandi manus\nmeas ad populum non credentem et contradicentem?\nsi ergo uoluit et potuit, an putamus eum causa iniuriae\nnoluisse? et quam diuinitas sui sentit iniuriam? expers enim\nest contumeliae neque subiecta est nostris passionibus; neque\nenim caro uel detrimentum diuinitati adferre potuit uel\naugmentum.\nQui tamen hoc obiciunt quod dei filius carnem suscipere\nnon potuerit, si gentiles, quomodo, qui deos suos, quoniam\nhomines fuisse negare non possunt, humana specie uisos esse\ntestantur? an rex eorum, quem illi suis diis omnibus anteponunt,\nprodigiales formas potuit pro amore suscipere,\nChristus carnem hominis, quem ad imaginem sui fecit, atque\nillud praestantissimum opus suum suscipere pro mundi salute\nnon potuit ? et pulchrius illis uidetur propter adulterium\nalieni tori quam propter redemptionem omnium speciem carnis\nadsumptam? quodsi Iudaeus hoc obicit, quomodo legit: ecce\n\n\n\n\n\n\nuirgo in utero accipiet et pariet filium, et uocabitur\nnomen eius Emmanuhel, quod interpretatur \\'nobiscum\ndeus?\\' quomodo legit: ecce qui loquebar adsum? quomodo\nautem lectum adserit: ecce sicut panthera et sicut\nursus aporiatus occurram eis? dei ergo filius carnem\nsuscipere non potuit pro redemptione omnium, cum ipsi\nnegare non possint quod pro nostrorum supplicio peccatorum\nadfectum quendam deus ferinae crudelitatis induerit, ut qui\nnatura pius est et misericors nostrorum tamen scelerum atrocitate\nconmotus adsumat in nos quandam saeuitiam bestiarum ?\nSed iam quia et superiore die et hodie Iudaeis tantis\nresponsum arbitror, apud uos mihi, fratres dilectissimi, prophetici\nfacti ratio praestanda est etenim cum primum legeretur\nhic psalmi titulus, quod uenerit Nathan ad Dauid, cum\nintrauit ad Betsabee, diximus plurimos serie huius historiae\noffendi, et ideo tractatum eius adsumpsimus tripertitum\ndiuisionemque tractatus ita putaui esse faciendam, ut apud\ngentiles lapsus condicionis non negaretur, correctio erroris\nadstrueretur, apud Iudaeos autem ideo lapsum esse sanctum\nDauid doceremus, ne amplius Iudaeorum perfidia claudicaret\neumque uel dei filium desinerent credere, quem uiderent\ncommuni condicione obnoxium fuisse peccato, Christiani uero\nsurgentis ecclesiae mysteria possint aduertere. tripertita igitur\ndiuisio facta est, una secundum naturam, alia secundum fidem,\n\n\n\n\n\n\ntertia secundum gratiam. nec infirmitas excludit a uenia et\nfides excusat a culpa, gratiam quoque promissam iam dudum\nsacramenta conciliant.\nPeccauerit Dauid, ne totus mundus erraret, peccauerit sibi,\nut nos omnes emendaret, postremo peccauerit in corpus suum\n— qui enim fornicatur in corpus suum peccat —, peccauerit\nin corpus suum, ut in Christi corpore redimeretur: ecce\nquem uix defendendum putabamus iam cernimus praedicandum.\nquis enim est qui nolit diuina magis in se munera quam\nhumana opera praedicari? arbitramur enim secundum apostolum\niustificari hominem per fidem sine operibus\nlegis. iustificetur ergo ex fide Dauid, qui per legem peccatum\nagnouit, sed peccati ueniam ex fide credidit; iustificetur Dauid,\nquia in peccato eius surrecturae ecclesiae mysteria refulserunt.\ndicet aliquis, qua ratione et adulterium et homicidium conmiserit\ndominici generis auctor electus; at ego aliud dico:\ntalis auctor dominici fuit corporis eligendus. quid est enim\nincorporatio nisi remissio peccatorum ? et ideo exsors peccati\nesse non potuit, ut diuinam gratiam et exemplo praeferret et\nnuntio. denique ea dispositione Betsabee et Thamar inter\nauctores dominici generis conputantur, quarum altera adulterium\nfecit, altera conmisit incestum. ea dispositione et Achab\n\n\n\n\n\n\net Iechonias, sicut Matthaeus euangelista descripsit, adnumerantur\nmaioribus Christi, ut omnes homines redempturas\nbeneficium a suis maioribus inchoaret, simul ne qui se subiecit\nusque ad corporis passionem nobilitatem captasse inmaculatae\noriginis uideretur; hominum enim ista iactantia est\nalienam gloriam, non suam quaerere; et tamen inter ipsos\nhomines maior uirtutis quam nobilitatis est gratia. simul\nedendum exemplum fuit, ut intellegerent omnes maiorum\nprobra non posse posteris esse dedecori, quod unusquique\nsuccessionis maculam propriae merito posset abolere uirtutis.\nuides quantos et quam grauiter criminosos dominicae generationis\nseries conprehendat, de quorum origine propter te\nnasci Christus non erubuit? et haec si credas, diuinae misericordiae\nin te munera sunt et hoc caelestis insigne est potestatis;\nsuperabundauit enim peccatum, ut superabundaret\ngratia. non fuerit igitur Dauid exceptus a culpa, ut esset\nelectus ad gratiam.\nSed lam mysteria ipsius recenseamus historiae et ex ipsis\nscripturarum fontibus hauriamus atque ut omnem seriem\nmysteriorum introspicere possimus, textum ipsius repetamus\nhistoriae. sic nempe in libro Regnorum meminimus expressum\neo quod Dauid cum lauantem uidisset Betsabee, Uri uxorem,\nadamauerit, deinde domum uenire praeceperit, cum absens\nesset uir mulieris. non multo post maritum eius regressum\nesse nuntium belli, religiosum sane et deuotum uirum, qui\nbelli tempore non putauerit sibi ingrediendam domum, cum\n\n\n\n\n\n\nsocios bello uideret intentos nec domesticis in tabernaculis,\nsed in proeliaribus tentoriis excubantes. postea iussu Dauid\nin bellum reuocatum sub ea praeceptione, ut obiceretur aduersariis\nbellatoribus, quo morte uiri liberam copiam potiendae\nmulieris rex haberet. et hic nonnulla est peccati uerecundia\net pudor culpae, quod latebram quaesiuit erroris et iniustae\nnecis non auctoritatem sibi iure regiae potestatis adsumpsit,\nsed inuidiam declinauit. culpam fateor, sed tolerabilior est\nquae uerecundia premitur quam quae insolentia praedicatur.\nmortuus est igitur Uri bellatoribus obiectus, sed postea idem\nqui eum peremerant iussu Dauid expugnata urbe sunt interempti.\nhaec est historiae series, in qua profunda licet spectare\nmysteria.\nEt quoniam Dauid non defendendum — neque enim meo\neget auxilio —, sed excusandum excepimus uel potius praedicandum,\nne in tanto mysteriorum profundo uacillem, iustum\nest ut eius ore utar, cuius utor historia. utar igitur prophetico\nresponsorio dicens: cor mundum crea in me, deus,\net spiritum rectum innoua in uisceribus mei. nemo\nenim sine spiritus sancti infusione tantos diuini recessus\npotest spectare mysterii. etenim si ille tantus propheta spiritus\nsancti petit sibi munus infundi, quid facere infirmus debeo,\ncum praesertim etiam apostolus sanctus populi quoque se\npetat precibus adiuuari, ut ei aperiatur ostium ad loquendum\n\n\n\n\n\n\nmysterium uerbi. o si mihi ostium illud Christus dignetur\naperire! pulsemus tamen; solet enim exaudire pulsantes, quia\nipse dixit: pulsate, et aperietur uobis. o si mihi se ipse\nreseraret, quia Christus est ianua. ipse intus, ipse extra, ipse\nuia quae ducit, ipse uita ad quam contendimus uenire.\nueni\nergo, domine Iesu, et aperi nobis fontes tuos, ut bibamus de\naqua, quam qui bibet non sitiet in aeternum, uel si de fonte\nadhuc tuo haurire non possumus, dignare concedere, ut de\nputeo saltim haurire possimus, unde potum Samaritanae illi\ndubitanti adhuc mulieri polliceris. et tu quidem de fonte\nomnibus polliceris, sed dubitantibus ut illi Samaritanae fons\ntuus adhuc altus est puteus. bibamus et nos aquam caelestium\nsecretorum et, quoniam ad fontem tuum meruimus peruenire,\nliceat nobis imaginem saltem mysteriorum uidere caelestium.\nitaque, ni fallor, per prophetam spiritum sanctum intellegemus,\nper adulteram autem licet synagogae fornicationes uarias\naestimare. et ideo multo ante cernimus reuelatum ex spiritu\nsancto et ex familia ludaeorum, quorum patres, ex quibus\nChristus secundum carnem, dominum Iesum esse generandum,\nqui quidem quasi Iudaeus ex adultera familia natus\nest, sed quasi inmaculatus ex uirgine. erat sub lege, erat\nquasi sub uiro familia Iudaeorum. abolenda fuit legis obseruantia,\nut ueritas substitueretur et gratia.\nHabemus unum mysterium. accipite et aliud, ita tamen ut\nmemineritis ex prima conceptione Betsabee natum esse\n\n\n\n\n\n\nparuulum, qui mortuus est, postea natum esse Salomonem:\nillum paruulum ex conceptione furtiua, istum uero Salomonem\niam ex professione coniugii. liquet igitur per Dauid intellegi\nprophetam, per prophetam populum propheticum, ex quo et\nsynagoga primo ille qui natus est, quoniam degenerauit a\nmaioribus suis per flagitia formatus et per uitia conceptus,\npopulus Iudaeorum ad resurrectionis aetatem peruenire non\npotuit nec in uirum perfectum excrescere, sed in exigua\nsensuum paruitate et quadam uirtutis defecit infantia. at uero\nille qui postea ex legitima conceptus est copula populus\nChristianus, ille sapiens atque pacificus — haec enim Salomonis\ninterpretatione reserantur — ad incanam longaeuae\nresurrectionis aetatem atque ad regnum illud caeleste peruenit.\nper illum autem populum lex soluta, per istum gratia reformata\nest.\n1 Accipite etiam tertium mysterium. quod Dauid Hebraei\ndicunt Latini humiliatum interpretantur. quis est autem uere\nhumiliatus nisi ille qui non rapinam arbitratus est esse\nse aequalem deo, sed formam serui accipiens humiliauit\nse ipsum, factus oboediens usque ad mortem?\nhic est igitur qui significatur Dauid, excelsus per naturam,\nsed humiliatus per misericordiam, sublimis in diuinitate, sed\nmitis in corpore. itaque ubi humiliatus ibi oboediens. ex eo\n\n\n\n\n\n\nenim nascitur oboedientia, ex quo humilitas, et in eo desinit.\ncum enim oboediens dicitur factus usque ad mortem, mortem\nautem non diuinitatis, sed corporis, non utique oboedientia\ndiuinitatis fuit illa, sed corporis, nec humilitas maiestatis illa,\nsed carnis. itaque quantum ad susceptionem corporis spectat,\napostolica lectio in quo Christi fuerit humilitas declarauit:\nquod uero ad naturam spectat diuinitatis, euangelica lectione\nreseratum est, quam pio prosecuti estis adsensu, cum audiretis\nlegi dicente dei filio: ego et pater unum sumus;\nunum enim diuinitate sunt filius et pater, sed non unum\nsunt corporis sacramentum et diuinitatis aeternitas. nec solus\ntamen apostolus humiliatum dixit esse dominum, sed ipse\nquoque se humilem esse memorauit dicens: tollite iugum\nmeum, quia leue est, quoniam mitis sum et humilis\ncorde. et tamen non sola interpretatione, sed etiam manifesta\nappellatione signatum, quia scriptum est: inueni Dauid\nseruum meum, in oleo sancto meo unxi eum et infra:\nipse mihi dicet: pater meus es tu et: ego dicam illi:\nfilius me.us es tu. ergo Dauid quem quaerebamus inuenimus\nseruum quidem specie, sed dominum in ueritate.\n1 Hic ergo Dauid intra domum deambulabat suam.\nquae\ndomus est utique Christi nisi illa, de qua dicit quia apud\npatrem meum mansiones multae sunt? in illa igitur\nregia situs humanam condicionem nudam uidit et miseratus\n\n\n\n\n\n\nadamauit. erat enim adhuc nuda uirtutum, quia per insidias\nserpentis genitalibus erat naturae suae exuuiis destituta. neque\nenim ueri simile uidetur, ut ante domum regis mulier nudaretur,\nante domum regis femina se lauaret, quasi locus lauacro\noportunior alius esse non posset. non quadrat, non congruit,\nnon cum fide conuenit: distat a uero, abhorret a sensu. talem\nrex, tam petulantem, tam procacem horrere potuit, non amare.\nan illa si non uirilis Uerecundari nec regios saltim uereri\npotuit aspectus ? an illam, priusquam rex uideret, nec ministri\neius arcere potuerunt ?\nergo si hoc cum fide non potest conuenire,\nquaeramus quae ista sit nuda: uidelicet humana\ncondicio omnibus uestimentis exuta naturae, carens amictu\ninmortalitatis et innocentiae spoliata uelamine; nudus est enim\nqui peccato nudatur et culpa. denique ille primus nostri\ngeneris peccator atque utinam solus, antequam peccaret,\nnudum se esse non sensit: posteaquam peccauit, nudum se\nesse uidit et ideo tegendum foliis putauit, quia nudum se\nesse cognouit. factus est igitur ille sibi nudus, posteaquam\nfactus est reus culpae. in illo nudata est omnis humana condicio,\nper successionem naturae non solum culpae, sed etiam\naerumnae obnoxia. ergo ille se nudum sensit et uidit. unde\nita est omnis nostra condicio, ut qui se nudum putauerit\nnudum et uideat et sentiat. denique qui diuitias concupiscit\nnudus est, qui contemnit opulentus est. adeo suus unicuique\nsensus aerumna est et sua cuique uirtus expers iniuriae est.\nergo humanam condicionem primo per legem sibi Christus in\nconiugium uindicauit, quam repudiauit postea. unde et ait:\n\n\n\n\n\n\n\n\nquis liber repudii matris uestrae, quo dimisi eam?\nhoc igitur genere Christus familiam suam nudam uidit et\namauit; amat enim sanctam Christus animam. denique amabat\nIesus Lazarum et Mariam, amabat Christus ecclesiam suam\nquamuis nudam, quamuis adhuc nullo uirtutum decore\nuestitam.\nDenique ut sciamus propositae dispositioni scripturarum\nseriem conuenire, discamus ecclesiam nudam, discamus quaerentem,\nfestinantem et lauantem se ante domum Christi,\nquando baptizabat Iohannes in Iordane dicens: ego quidem\nbaptizo uos in aqua in paenitentiam, qui autem uenit\npost me fortior me est, cuius non sum dignus calciamenta\nportare. ipse uos baptizabit in spiritu sancto.\nergo quando baptizabatur plebs in paenitentiam, Christum\nutique domui eius iam uicina quaerebat, ut perueniret ad\ngratiam. quaerebat ergo in Iohanne Christum ecclesia dicens:\nadnuntia mihi quem dilexit anima mea, ipsum causam\ndesiderii, ipsum causam lauacri sibi esse conmemorans, sicut\nhabes: fusca sum et decora, filiae Hierusalem, sicut\ntabernaculum Cedar, ut pellis Salomonis. habes causam\nqua ratione se lauare gestiat, quia fuscam se esse conmemorat.\nnam quasi interroganti Iohanni qua ratione plebs multa concurrens\ngestiret lauari respondit dicens: fusca sum et\ndecora, filiae Hierusalem. quia fusca est, lauari desiderat;\nquia decora est, uideri nuda non metuit. nolite inquit\n\n\n\n\n\n\naspicere me, quia obfuscata sum, quia non est intuitus\nme sol. ergo fuscamur, quando non uidemur a Christo,\nsed quando uidemur, albescimus. uidit ergo eam ille cui nuda\nsunt omnia et interna pectoris occulta esse non possunt, quia\nscrutator est cordis et renis; nihil huic tectum, nihil est\ninuolutum. uidit ecclesiam suam nudam et, ut uidit, adamauit.\nuidit nudam dilectam et quasi filius caritatis adamauit.\n!\nuidete quemadmodum inuitet, uidete quemadmodum uocet. non\nhic adulterii obprobria, sed mysteria castitatis sunt. tota es\ninquit formosa, proxima mea, et reprehensio non est\nin te. ades huc a Libano, sponsa, ades huc a Libano,\ntransibis et pertransibis a principio fidei. et bene a\nprincipio fidei. ergo ubi fidem habes, adulterium timere non\ndebes; fides enim coniugii est, fraus adulterii. sed ut adesse\npossit a Libano, ante praemisit dicens: exurge, ueni, proxima\nmea, formosa mea, columba mea, perfecta mea.\nproxima utique fidei desiderio, formosa decore uirtutis, columba\ngratia spiritali. pennae enim columbae deargentatae\naeternam illam significant potestatem et columbae uolatus\nsancti spiritus praesentiam declarauit. uocat igitur ad se eam\nChristus, ut ueniat, quoniam spiritalibus iam pretiis dotata\nueniebat, quia ecce inquit hiemps praeteriit, imber abiit,\ndiscessit sibi, flores uisi sunt in terra. uidete quemadmodum\nsancta inuitetur ecclesia. hiemps inquit discessit\n\n\n\n\n\n\n\n\nsibi, ne hiemem nuda formidet, hiemem non temporis, sed\ninfirmitatis, quae agrum animae fecundum omni flore dispoliat.\nest enim hiemps non terreni solis, est hiemps mentis, quando\nanimo frigus inlabitur, quando uapor animi uanescit, quando\nsoluitur uigor sensus, quando nimius umor exundat et mentem\ngrauat, quando interior caligat aspectus. et ideo ait dominus:\nuidete ne fiat fuga uestra hieme aut sabbato. bonum\nenim ut tunc dies iudicii uel mortis adueniat, cum uiget\nanimi blanda temperies, cum caeleste mysterium serena luce\nresplendet, cum cor nostrum ardet in nobis. tunc enim\nChristus est praesens, sicut testantur in euangelio Ammaon\net Cleopas dicentes: nonne cor nostrum ardens erat in\nnobis in uia, cum aperuisset nobis scripturas? uiget\nautem animus, quando etiam flos uidetur in terris. quis iste\nflos boni odoris nisi ille qui dixit: ego flos campi et\nlilium conuallium? de quo et in Esaia scriptum est:\nexiet uirga de radice Iessae et uirga ex radice ascendet\net flos ex uirga exiet. radix utique familia Iudaeorum\nest, uirga Maria, flos Mariae Christus, qui quando\nnostra resplendet in terra et in agro animae redolet uel in\necclesia sua uernat, nec frigus possumus timere nec pluuiam\nuereri, sed expectare iudicii diem.\net ideo ecclesia ut hunc\n\n\n\n\n\n\nflorem uideret, omni studio festinabat, sicut ipsa testatur\ndicens: in cubili noctibus quaesiui quem dilexit\nanima mea. quaesiui eum et non in u en i eum, uocaui\neum, et non exaudiuit me. exurgam itaque et introibo\nin domum, in forum et in plateas et quaeram quem\ndilexit anima mea. quaesiui eum et non inueni eum.\ninuenerunt me custodes, qui circueunt ciuitatem,\npercusserunt me et tulerunt pallium a me. uidetis\nquemadmodum quaerat quem desiderat inuenire, ut non timeat\nuulnerari. sed haec uulnera non metuenda sunt, sed optanda,\n\n\nquia uulnera caritatis sunt, sicut ipsa dixit: uulnerata caritatis ego. bona caritatis uulnera. denique utiliora uulnera\namici quam uoluntaria oscula inimici.\nMerito igitur nuda. quia pallium perdidit, aut fortassis\nideo nuda, quia nonnumquam uirtutis est opertum non habere\npectus, cor non habere uelatum. denique uelatam illam, hoc\nest synagogam, quae habebat uelamen in lectione ueteris\ntestamenti, quod non reuelatur, quoniam in Christo euacuatur,\nuelatam inquam synagogam Christus despexit et spreuit, unde\nhodieque uelamen super cor Iudaeorum positum est. at uero\nea quae tota ad dominum mente conuertitur nuda est atque\nperspicua. cum enim quis conuersus fuerit ad dominum,\nuelamen auferetur, ut gloriam dei speculantes uidere possimus.\n\n\n\n\n\n\ndenique etiam alibi nudam esse uirtutis indicium est, quia\nscriptum est: exui tunicam meam, quomodo induam\neam?\nlaui pedes meos, quomodo inquinabo eos? quam\nigitur tunicam exuerit et non inuenerit quemadmodum induat\neam de scripturis, si possumus, reuelemus. est enim quaedam\ntunica corporalis, sunt cupiditatum quaedam intexta uelamina,\net ideo interdum melius est nudum esse corpore quam corde\nuelatum. unde etiam Paulus nos admonet expoliari multo\nesse melius quam superuestiri dicens etiam alibi: expoliantes\nuos ueterem hominem cum actibus suis induite\nnouum, qui renouatur in agnitionem secundum imaginem\neius qui creauit eum. ergo quae spoliata est et\npedes lotos habet et ideo quae lauit nescit quomodo inquinari\npossit; obliuiscitur enim per gratiam quod hauserat per\nnaturam. magnus hic igitur et iustus amor mulieris ante\nDauid regiam se lauantis.\nSed non solum lauit, sed etiam uocauit, ut in eodem\naccipimus libro dicente sancta ecclesia: ueni, frater meus,\nexeamus in agro, requiescamus in castellis, diluculo\nsurgamus in uineas, uideamus si floruerunt uites.\nnon solum igitur lauat, sed etiam Christum uenire ad se\nprouocat et inuitat dicens: tibi dabo ubera mea. nec sua\n\n\n\n\n\n\ntantum, sed etiam noua et uetera pollicetur, sicut habes:\nnoua et uetera, frater meus, seruaui tibi. et quasi\namoris inpatiens quaerit adminiculum alicuius, a quo Christus\nrogetur ut ueniat. uidete aestuantem, uidete desiderantem.\nquis dabit inquit te, frater mi, lactentem ubera matris\nmeae? et qua ratione quaerat et qua gratia inuitet et quemadmodum\npossit tenere demonstrat et quemadmodum foris\nmorantem expectet ostendit et ut domum suam ingrediatur\ninplorat dicens: inueniens te foris osculabor te, adsumam\nte et adducam te in domum matris meae et\nin secretum eius, quae concepit me. uides quemadmodum\nnuda sit, quae tectum non potest habere secretum\nintemeratae utique naturae, secretum intimae conscientiae\nnon designatum aliqua temeritate uitiorum. hortus enim\nclausus est ecclesia sancta et inmaculata uirginitas, quae ideo\nhanc gratiam meretur a Christo, quia uerbum dei quaesiuit\ndesiderauit inuenit aduigilans ante ostia sapientiae, sicut\nipsa dicit: beatus uir, qui audit me, et homo, qui\nuias meas custodierit aduigilans meis ostiis cottidie,\ncustodiens postes mei introitus; exitus enim mei\nexitus sunt uitae.\nSic ecclesiae suae Christus speciem concupiuit et parauit\n\n\n\n\n\n\neam sibi in uxorem adsciscere. sed quia erat sub lege —\nsub lege enim Petrus, Iohannes ceterique apostolici um -,\nprius nos obseruantiae corporalis uncus relaxandos putauit.\nquamuis enim lex religiosa, lex iusta sicut Uri persona inducitur,\nquia tam religiosus et castus erat, ut regressus e\nbello uxorem non recognosceret nec intraret ad eam, tamen\nubi Uri Dauid, hoc est uiri humilis copulam cognouit,\necclesiae a synagogae coniunctione discedens locum futuris\nnuptiis praeparabat. unde et Iohannes typum accepit legis,\nqui quamuis esset ex patribus, parari uias domini nuntiauit\net ecclesiae copulam prophetabat et ideo occisus inducitur,\nut defectum legitimae obseruationis ostenderet; lex enim et\nprophetae usque ad Iohannem. ergo iam Uri occisus est in\ntypo legis, ut synagoga legis laqueis solueretur, quoniam quae\nsub uiro est mulier uiuente uiro ligata est legi, si autem\nmortuus fuerit uir, soluta est a lege uiri. igitur uiuente uiro\nuocabitur adultera, si iuncta fuerit alteri uiro; si autem\nmortuus fuerit uir eius, liberata est a lege uiri, ita ut non\nsit adultera, si fuerit cum alio uiro. ergo non adultera humana\ncondicio, quae licet sub lege fuerit, tamen abolita quodammodo\nobseruantia legis in gratiam uindicata est.\nlegis autem\nobseruantiam non Christus aboleuit. unde et Uri non Dauid\noccidit, sed occidi a bellatoribus passus est, hoc est\n\n\n\n\n\n\nprofanari ritum obseruantiae ex lege uenientis per incursionem\nbarbarorum et captiuitatem Iudaeorum passus est Christus.\ndenique Uri lux mea dicitur. quae autem Christi lux nisi\nlex et euangelium? — si enim crederetis Moysi, crederetis\net mihi; de me enim ille scripsit — quia lux Christi in\nlege praecessit, cuius postea in euangelio gratia quasi in\neptamyxo [septiformi] spiritu uniuersa mundi huius inpleuit.\nhuic ergo legi carnem sustulit et ecclesiam sibi iunxit. cuius\nlegis lumen populus hostilis inminuit, quando legis sancta\nuiolauit. inminuta ergo lux dei est in populo Iudaeorum,\nquia caecitas ex parte in Israhel contigit, donec plenitudo\ngentium intraret et sic omnis Israhel saluus fieret.\nSuperest adhuc et quartum mysterium, quod quaeso placidis\npercipiatis auribus et mentem nostram, non uerba pendatis;\nnon enim in uerbo est regnum dei, sed in uirtute.\nadulterium factum est, homicidium factum est. hoc est quod\ndictum est ad prophetam: sume tibi baculum nucinum.\net alibi uirgam nucinam legimus, per quam intellegimus ius\nquoddam et summam prophetiae, quae more nucis foris\namara in cortice, dura in medio testae, tenera intus est et\nfructuosa. etsi igitur in historia amariora auditis, in typo\ndura cognoscitis, sperate tamen in mysterio fructuosa. adulterium\ninquam in typo salutis est factum; non enim\n\n\n\n\n\n\nadulterium omne damnandum est. denique ad prophetam dictum\nest: uade accipe tibi uxorem fornicariam. dominus\nhoc iubet, cum ea quae fornicata fuerit esse coniugium, cuius\nconiugii, ut supra diximus, partus est Christus. namque filio,\nqui ex fornicatione natus est, a domino nomen impositum est\nIezrahel, quod est diuina generatio. si ergo pia illa copula\nfornicariae, etiam ista utique pia societas adulterae copula est.\nsed illa de Iudaeis. de diuinis autem non audeo licet pium\nadulterium nominare, ne quem uel sonus sermonis offendat,\nlicet sensus ueneratior in promptu sit. quod potest tamen\ncautius dici etsi non expressius, ex disparibus copulis contubernium\npium factum est, cum uerbum caro factum est. non\nsunt enim legitima consortia diuinitatis et carnis nec ut\nquodam foedere conueniunt naturae caro animae et anima\ncarni, ita etiam diuinitas et caro iusti seruant quodammodo\ntori legem. suscepit carnem deus, adsumpsit animam, per\ninusitatam nec legitimam incarnationem consortium fecit esse\nlegitimum, ut sit deus omnia et in omnibus.\nDenique ut scias esse mysterium, interpretare uocabula.\nDauid enim in typo accipis Christi, Betsabee filia sabbati et\nfilia plena et puteus dicitur iuramenti. quid igitur expressius\nquam quod filia sabbati caro Christi est, quia misit deus\nfilium suum factum ex muliere, factum sub lege? eadem\nplena, quia in passione eius legis est plenitudo uel quia plena\n\n\n\n\n\n\nspiritu sancto; Iesus enim plenus spiritu sancto regressus est\na Iordane. eadem etiam puteus iuramenti, hoc est religionis\net fidei. et bene puteus, quia flumina de uentre eius fluent\naquae uiuae. hanc ergo adsumens sibi deus uerbum copulam\nfecit esse legitimam, quod mysterium etiam illae nuptiae\ndeclararunt, quae sunt in Canticis canticorum, quibus Christo\necclesia et spiritui caro nubit. et ideo circumcursabat et\n. quaerebat ubique dei uerbum, quia uulnerata, quia nuda, quia\nadultera in omnibus, etsi inmaculata in Christo quaerebat\ncaro misera redemptorem.\nhanc sibi Christus iunxit, ut inmaculatam\nredderet, hanc sociauit, ut auferret adulterium. et\nquia sub lege erat, moriendum fuit, ut liberaretur a lege, ut\nper illam mortem uelut quoddam legis et carnis matrimonium\nsolueretur. mortua est igitur in Christo caro, ut nos mortificati\nlegi per corpus Christi, sicut apostolus dixit, essemus\nalterius, qui ex mortuis resurrexit, et passiones cupiditatesque\ncarnis et cogitationes peccatorum, quae per legem erant\nin membris nostris, in illa morte morerentur, nos autem\nsoluti a lege mortis quasi noua Christi copula in nouitate\nspiritus resurgeremus.\nEt tamen qui legem in Christi carne soluerunt eamque\nputauerunt esse uiolandam omnes iussu Dauid a bellatoribus\ninterempti sunt. quo indicio ostenditur id, quod in posteriora\ndocuerunt esse signatum, quod eorum qui Christum interfecerunt\nnullus euaserit, idque euidentissime reuelatur, eos\nquos ante mortem adsumpserat Christus sicut Iudaeos perisse\nparuulos et informes, eos uero quos post mortem adsciuit in\nnumerum filiorum regno esse seruatos. unde iuxta hoc\n\n\n\n\n\n\nmysterium conuenit quod primus in Iudaeis fuerit partus infirmus,\nut postea in Christianis fieret fructus aeternus.\n: Sed iam ad nuntium transeamus. nam in superioribus tractatus\nnobis de illo inuidioso adulterio et homicidio Dauid\nprophetae fuit decursisque mysteriis non solum nihil quod\ncondemnaretur sed etiam quod laudaretur inuenimus. nunc\ntractatus incipit esse de nuntio, quem decursi psalmi titulus\niam saepe repetitus ostendit. sic enim est: psalmus Dauid\nintellectus, cum uenisset ad eum Nathan propheta,\ncum intrasset ad Betsabee.\nitaque et haec pars historiae\nretexenda est, quae huiusmodi est. \\'diues\\' inquit (et pauper\nintra unam erant ciuitatem. diuiti multa armenta, multae\noues, pauperi una ouis, quae de pane et uino pauperis\nalebatur et in sinu eius requiescebat. uenit hospes ad diuitem,\ndiues neque de armento suo neque de gregibus suis aliquid\nabstulit, sed unam ouem pauperis occidit. hoc ubi cognouit\nDauid \\'morietur\\' inquit \\'uir ille et restituet quadruplum\\'.\nrespondit illi Nathan: \\'tu es\\\\ deinde aperuit ei caeleste\nmandatum dicens mandasse dominum quod multa illi bona,\nid est opes regias sublato de pastorum numero contulisset\nquodque in eum suam misericordiam profudisset et ideo\nquoniam peccato exasperasset dominum, abducenda eius\nomnia, rapienda ab hostibus, depopulandam domum. tunc\nait ille: \\'peccaui\\' et respondit Nathan: \\'quoniam peccasse te\nconfiteris, remittet tibi dominus peccatum, sed filius tuus qui\nnatus est ex Betsabee morietur\\'. hoc filio aegrotante Dauid\n\n\n\n\n\n\nfleuit, humi iacuit, cilicio se operuit, ieiunauit. ubi mortuum\ncognouit, surrexit, lauit, cenauit, alios consolatus est\\'.\nuidete\nquam multa. primo omnium quod deus pius atque misericors\nest et quae nobis aduersa contingunt pro pretio nostri erroris\nexcipimus. didicimus igitur captiuitatem pretium esse peccati;\nhaec enim decernitur poena pro crimine. deinde illud aduertimus\nquod regum lapsus poena populorum sit. sicut enim\neorum uirtute seruamur ita etiam errore periclitamur. unde\noptandum est nobis, ut regem gloriosum atque perfectum\nhabere possimus. nos ergo qui regem uolumus habere perfectum\ndominum nolumus habere perfectum ? an uero illi\npossunt uelle hominem esse perfectum qui deum nolunt esse\nperfectum? illud etiam breuiter textus operatur historiae, ut\naduertamus quam cito ueniae spes secuta sit. non mediocre\nautem quod Nathan denuntiauit ei, hoc est inferior propheta;\ngrauis enim uerecundia pudorque delictum ab inferiore reprehendi.\nuidetis quod culpa gratiam minuat. sciebat Nathan\nquod Dauid nesciebat; adeo caligat animus obumbratus\nquadam nube uitiorum. deinde hic est Nathan, qui in superioribus\nDauid acceptum domino prophetauit, ut doleret\neodem redargui teste peccatum, quo prophetante fuerat meritum\npraedicatum.\nSed iam mysterium requiramus. duo inquit uiri erant in\nuna ciuitate, unus diues et alter pauper. quis est hic\n\n\n\n\n\n\ndiues aut pauper nisi forte unus populus Iudaeorum, alter\npopulus Christianus? ille diues in lege, diues eloquiis dei\nsibi creditis, diues prophetiis, diues oraculis: hic uero pauper.\nsed nolite hanc refugere paupertatem, quam sequitur regnum\ncaelorum; scriptum est enim: beati pauperes spiritu,\nquoniam ipsorum est regnum caelorum. bona paupertas,\nquae quod habuerit non amittit. bona paupertas, quae si\nthesauros non habet pecuniae, habet tamen thesauros scientiae\natque sapientiae. nolite, filii, quasi uilem despicere paupertatem;\niste pauper clamauit et dominus exaudit eum.\nnolite quasi magnis inuidere diuitiis; diuites eguerunt et\nesurierunt. sed si uultis habere bona, dominum quaerite;\ninquirentes enim dominum non deficient omni bono.\nergo nolite recusare omnem pauperem. pauper erat Petrus et\nquem donaret nummulum non habebat, sed pretiosiorem\nomni pecunia donabat salutem. pauper erat ille Lazarus in\neuangelio, sed ille qui ante in ostro diues iacebat et purpura\noptabat post exitum uitae stillante digito pauperis refrigerari.\nquamuis ille ostro superbus regio et purpuratis uestibus\nuulnera pauperis diues fastidiosus horruerit, tamen in infernis\nlocatus optabat eo loci fuisse quo Lazarus. quo loco lectio\nnon uidetur pecuniarum diuitem pauperemque describere, sed\neum pauperem, qui pro fide et deuotione uulnera corporis\nnon horruerit, famem ieiuniumque tolerauerit.\nCum igitur haberet populus Iudaeorum in suis gregibus\nplurimas copias hostiarum, tamen unam ouiculam, quam\n\n\n\n\n\n\npopulus ille pauper habebat, eripuit gloriosae illi subiciens\npassioni. uis scire quam ouem? sicut ouis ad uictimam\nductus est, qui pane pauperis alebatur et potu pauperis\nutebatur et in sinu pauperis dormiebat. nostris enim utebatur\nalimentis, in nostri pectoris gremio quiescebat. nam in\nIudaeorum sinu requiescere se non posse memorauit dicens:\nfilius hominis non habet ubi caput suum reclinet.\net\nuenit hospes, inquit, ad uirum illum diuitem. quis est\niste hospes nisi miserabile peccatum? etenim culpa in hunc\nmundum tamquam hospes intrauit, aliena nostrae et peregrina\nnaturae. itaque non de suis gregibus hostiam obtulit, sed\naccepit ouiculam pauperis et occidit illam. cuius quidem\npassio licet ad sacrarium salutare profecerit, tamen uidetur\nilli sui fuisse furoris augmentum et cibus culpae incentiuumque\npeccati. denique ludas panem accepit a Christo et tunc\nmagis repletus est diabolo, quia non accepit ex fide, qui tam\nhospitali domino proditionem parabat.\net iratus est Dauid\nad uirum illum. diximus quod propheta Iudaeorum populus\ndeclaratur et ideo sub hac figura se ipse condemnat. dignus\nest morte uir ille, qui fecit haec, et ouiculam restituet in\nquadruplum, hoc est periturum populum Iudaeorum, sed\ncumulatioribus bonis fruiturum populum Christianum, quia\npraestabilior est praesentibus status, qui ex resurrectione\ndebetur.\npropositum mihi fuit, ut meminisse dignamini,\naduersus eos qui homicidium adulteriumque sancti Dauid\n\n\n\n\n\n\ncondemnant, meo respondere sermone, et ita fauore uestrae\nunanimitatis tractatus nostri cursus euasit, ut praedicandus\niure omnibus uideretur quem putabamus non posse defendi.\nsed quoniam nostro uir sanctus auxilio non indiget, iam ipse\nuobis pro se loquatur et factum suum ipsius dicta defendant.\nMiserere mei inquit, domine, secundum magnam\nmisericordiam tuam. noua ni fallor, fratres carissimi, coniunctio\nista sermonis, ut magna misericordia diceretur, et\nnon facile alibi lectum memini. et ideo quae sit magna\nmisericordia debemus aduertere. nam etsi magnam misericordiam\nnon facile legerimus, legimus tamen magnam dei uirtutem.\net ideo considerantes quae magna sit uirtus conicere\npoterimus quam misericordiam magnam uoluerit designare.\nlegimus enim in sancto Hieremia: quis es, domine? tu\nfecisti caelum et terram in magna uirtute tua et\nbrachio excelso. uirtus ergo magna caelum fecit. quae est\nuirtus magna, patris an filii? magna utique patris uirtus est —\nipse enim per filium caelum fecit et terram, sicut habes: in\nprincipio fecit deus caelum et terram —, sed tamen et\nfilius magna uirtus est. nam cum uirtutem patris filium\nlegeris, sicut habes Christum dei sapientiam atque uirtutem,\nutique cum uirtus patris filius sit, magna uirtus est filius.\nquemadmodum igitur omnipotens denegatur, quem fatemur\nmagnam dei esse uirtutem ? haec igitur magna uirtus caelum\n\n\n\n\n\n\nfecit, quia caelum fecit et filius, sicut habes: omnia per\nipsum facta sunt. ergo si et pater fecit et filius, utique\nfacti unitas operationis indicat unitatem. non ergo operatio\ndiscrepat patris et filii. si autem una operatio, una utique\noperationis potestas et maiestas una factorum est. haec de\npatre et filio.\nquid ergo silemus de spiritu, praesertim cum\nscriptura nos diuina non patiatur silere? dat enim locus\noportunissimum testimonium ad sancti spiritus unitatem cum\npatre et filio conprobandam, ut eius quoque operationem a\npatris et filii opere dissociare nequeamus. legimus enim\nmagnam uirtutem patris esse, quod caelum fecit, magnam\nuirtutem etiam filium esse, quoniam caelum fecit, nec solum\nfecit, sed etiam firmauit; uerbo enim domini caeli firmati\nsunt. ergo si et fecisse et firmasse caelum magnae uirtutis\nest, etiam spiritum sanctum a maiestate magnae uirtutis\nseparare non possumus, quia scriptum est: et spiritu oris\neius omnis uirtus eorum. namque cum caelum fieret et\nterra, superferebatur spiritus, de quo alibi ait per prophetam\nDauid: emitte spiritum tuum, et creabuntur. de quo\netiam alibi dixit: quoniam uidebo caelos, opera digitorum\ntuorum. non enim corporalibus digitis deus caelum\nfecit et terram, sed spiritus gratia septiformis, illo uidelicet\ndigito, de quo habes in euangelio: quodsi in digito dei\ndaemonia eicio. hunc enim digitum alibi spiritum dixit,\nsicut habes: quodsi in spiritu dei daemonia eicio.\n\n\n\n\n\n\n\n\n\n\nsi igitur spiritus dei digitus est, quoniam brachium dei filius\nest, utique spiritus cooperatus patri et filio per unitatem\noperationis caelum fecit et terram. ideo enim digitum filius\nnuncupauit, ut tamquam unius corporis ita diuinitatis exprimeret\nunitatem. itaque si magna uirtus caelum condidit, utique\nmagna sapientia caelum condidit, quia scriptum est:\nomnia in sapientia fecisti.\nDidicimus igitur quae magna sit uirtus: colligamus nunc\nquae magna sit misericordia. si magna uirtus caelos fecit, et\nmagna misericordia debet esse de caelo et magna iustitia\ndebet esse de caelo; iustitia enim de caelo prospexit et\nmisericordia uenit e caelo. magna ergo facta est misericordia,\nquia uerbum caro factum est et habitauit in nobis.\nergo magna uirtus caelos fecit, magna uirtus caelos inclinauit,\nsicut legimus: et inclinauit caelos et descendit. quo\nostenditur numquam diuinitatis suae exsors fuisse dei filius\nnec cum inter homines uersaretur, quoniam etsi suscepit\nquod non erat, non destitit tamen esse quod erat. itaque\ncum dicitur: et inclinauit caelos et descendit, non tam\nuidetur de caelo descendisse quam ipso descendisse cum\ncaelo. nam cum pater filium alloqueretur in terris situm,\nangeli ministrarent, non tam mutasse non uidetur sedem dei\nfilius quam transtulisse. ergo didicimus magnam esse misericordiam.\nitaque si magna misericordia est descendisse de\n\n\n\n\n\n\ncaelo, quae sit multitudo miserationum distinguere atque\nintellegere debemus. sic enim sequitur: et secundum\nmultitudinem miserationum tuarum dele iniquitatem\nmeam. non enim idem significat uterque uersiculus, sed illud\nad incarnationem refertur, hoc uero quod sequitur ad eas\nreferendum uidetur quas dei filius in carne suscepit iniurias,\nquia ieiunauit, quia esuriuit, quia fleuit, quia uapulauit, quia\ncrucifixus, quia mortuus, quia sepultus est; haec enim carnis,\nnon diuinitatis insignia sunt. et necessarium fuit, ut aerumnarum\nmultitudinem miserationum multitudo depelleret profuturo\nnobis dominicae certamine passionis.\nNon enim sua peccata delebat, quia peccatum nullum\nfecerat, sed quia peccatum factus est, nostra erant delenda\npeccata, sicut Dauid dixit: dele iniquitatem meam. quid\nest dele? uideamus hoc uerbum; non otiosum est. denique\net alibi ait: ego sum, ego sum, qui deleo iniquitates\ntuas, et memor non ero. sunt profecto alte inpressa quaedam\nconscientiae nostrae ulcera delictorum et quaedam\nmentium nostrarum animorumque uibices, quae errorum\nnostrorum obducuntur ulceribus. habet ergo culpa characteres\nsuos et apices, quibus proditur. quod non ingenio nostro\nadfingimus, sed prophetica auctoritate signamus. scripta est\nergo, et ubi scripta sit uide. in pectore inquit cordis tui,\nhoc est: ibi scripta est culpae series, ubi etiam forma uirtutis,\nnon in tabulis lapideis, sed in tabulis cordis\n\n\n\n\n\n\n\n\ncarnalibus. sed quae bona sunt non atramento inscribuntur, sed\nspiritu dei uiui, quae autem uitiosa graphio ferreo et ungue\nadamantino. talis propemodum scriptura qualis est poena\npeccati. scribitur illa graphio ferreo, hoc uirga ferrea cohercetur,\nsicut scriptum est: reges eos in uirga ferrea. alia\nilla est uirga recta, uirga regni tui. illa supplicio\ncohercet noxios, haec innoxios gubernat imperio. ergo scripta\nest culpa; uideamus ubi. non foris, sed intus in corde tuo\net in pectore tuo. sicut enim prope est uerbum in ore tuo\net in corde tuo, sic infidelibus in ipso corde exprimitur figura.\npeccati et erroris effigies. intus igitur est culpa, intus uirtus.\net ideo dominus sentio inquit uirtutem de me exisse, ut .\nostenderet quae bona sunt de interiore procedere et contra\nquae mala sunt de interiore prodire. non enim quod intrat\ninquit in os coinquinat hominem, sed quod exit de\nore. de corde enim tuo cogitationes procedunt, et ideo caue\nne de corde tuo malae cogitationes prodeant, quae te posteriore\ntempore arguant et accusent. non enim deus testimoniis\nad reuincendum te argumentisque indiget; tua te ipsa culpa\naccusat et prodit.\nunde bene in hoc psalmo Dauid dicit:\ndelictum meum contra me est semper. uae enim mihi\nquod latere cupio et latere non possum! quomodo enim latebo,\nqui inscripta in pectore meo gero meorum indicia delictorum ?\nnudabitur in illo iudicii die uniuscuiusque pectus testimonium\n\n\n\n\n\n\nreddente omnibus conscientia sua et inuicem accusantibus\ncogitationibus aut etiam defendentibus in die qua iudicabit\ndeus occulta hominum. qui pudor ille, cum prodi omnibus\ncoeperit quod putabamus occultum, cum aperire se coeperit\nuniuscuiusque imago delicti, ut unusquisque sui criminis\nserie reuincatur? quis pudor cum illum, quem despicabilem\nin hoc saeculo iudicabas, uideris esse praelatum, illum seruum\ntuum, illum quem iuxta saeculi huius astutias ineptum et\ninhabilem arbitrabaris simplicitatis suae diuitiis cognoueris\nhonoratum? ergo dum uiuimus, confugiamus ad eum qui\npotest delere peccatum. nec uerearis quod graphio ferreo\nscriptum est et ungue adamantino — hic enim portas ferreas\nadamantinasque confregit — nec timeas culpam fateri.\nConfessus est Dauid, agnouit iniquitatem suam, agnouit\nerrorem et ideo ait: quoniam iniquitatem meam ego\nagnosco. Dauid agnoscit, et tu non agnoscis? Dauid fatetur,\net tu negas? Paulus se nocentem clamat, et tu te innocentem\nadseris? non est igitur maximus erubescendi locus, quando\ncum plurimis peccatis mixta consortia sunt? si sequamur\ntamen studium corrigendi.... neque rursus paueas, ne culpae\nconfessio teneatur ad poenam. bonus enim et misericors deus\nnon solum culpam ignoscere confitentibus, sed etiam praemia\ncorrigentibus inpertire consueuit, si tamen unusquisque sibi\ndonari petat quod intellegit non latere. dic ergo iniquitates\ntuas, ut iustificeris. dei uox est ista uolentis\nignoscere, dei uox ista est promittentis quod tuum uelit\n\n\n\n\n\n\ndelere peccatum.\ntibi inquit peccaui et malum coram te\nfeci, hoc est: etsi homines non uident, sed tu uides: etsi\nhomines me iudicare non possunt, qui participes delictorum\nsunt, tu tamen iudex es singulorum, qui expers es delictorum.\nquamlibet in corde intimo cogitationes noxiae lateant, coram\nte tamen sunt, qui potes dicere: quid cogitatis mala in\ncordibus uestris? nempe Christus hoc dicit. qui ergo\nnouit quid in corde sit scriptum potest delere quicquid in\ncorde conscriptum est. cui se fatetur sanctus Dauid non\nsolum in se ipso, sed etiam in primo homine peccasse, dum\npraecepta diuina temerantur.\nQuo licet aduertere, fratres dilectissimi, quemadmodum\nomnes haereses, dum se inpugnant, in se recurrunt. itaque\nAriani, dum patris et filii separant potestatem, in eum\nfuriose exitum disputationis incurrunt, ut cum Manicheis\neorum concurrat adsertio; illi enim dicunt alterum deum\nueteris, alterum noui esse testamenti. quam profanam adsertionem\necclesia sancta condemnat, quae unum deum legit,\nquia unus deus pater, ex quo omnia, et nos in ipsum,\net unus dominus Iesus, per quem omnia et nos per\nipsum. utique omnipotens potestas et una patris et filii\ndeclaratur, ut nec patrem a noui testamenti gratia secernamus\nnec rursus ab instauratione mundi filium separemus.\ndenique\nconsideremus utrum idem deus utriusque sit conditor testamenti.\nnempe omnes in primo homine peccauimus, et per\nnaturae successionem culpae quoque ab uno in omnes transfusa\nsuccessio est. in quem ergo peccaui, in patrem an in\n\n\n\n\n\n\nfilium ? utique in eum qui mihi credidit quod non seruando\npeccaui. mandatum est homini, ut ab omnibus gustaret quae\nerant in paradiso, lignum scientiae boni et mali non tangeret.\nAdam ergo in singulis nobis est. in illo enim condicio\nhumana deliquit, quia per unum in omnes pertransiuit peccatum.\nuideo summam mihi creditam, uideo quae praeuaricationis\naera contraxero, dum uetita et interdicta degusto.\nhinc debeo conmissae sortis usuram, quia creditum mandatorum\ncaelestium faenus intemerata fide seruare non potui.\nagnouimus creditum, agnoscamus etiam creditorem.\ncreditoris\nnempe ius est, ut exigat et relaxet. et ideo idem relaxat qui\nius habet exigendi. cum igitur in euangelio Christus dixerit\nmihi: remissa sunt tibi peccata tua, nonne eundem\nintellego dominum sortis, quem arbitrum ueniae recognosco?\naut si pater credidit et filius relaxauit, non per unitatem, ut\nnos dicimus, sed ut Ariani adserunt, per distantiam potestatis,\nalius ergo deus credidit, alius relaxauit? unde incurrunt.\nut Manicheorum perfidiam non euadant. deinde unum\ndicendo bonum deum aduertant quos laqueos dementiae suae\nincidant. si bonus est qui credidit, quomodo non est bonus\nqui relaxauit? ergo cum illis partem habeant Ariani, cum\nquorum adsertione conueniunt.\nnec mirum si is qui semel\ndeuiare coepit a uero nexibus se alieni erroris inuoluat. et\n\n\n\n\n\n\nideo una est sententia, quae haereticorum omnium machinas\ndestruat, ut unius potestatis, maiestatis atque uirtutis trinitatem\nesse credamus et ideo ab eo quod filius fecit non\nseparemus patrem nec ab eo quod pater mandauit filium\nsegregemus. ita enim fiet, ut non alterum deum ueteris,\nalterum noui testamenti inducamus, sed per unitatem potestatis\net filius in patre et pater intellegatur in filio et filius\nfaeneretur in patre et pater relaxet in filio. nam et pater\ndimittit peccatum: filium dimisisse iam diximus.\naccipe\nquia dimittit et pater. dimitte inquit nobis debita nostra,\nsicut et nos dimittimus debitoribus nostris. utique ex\npersona nostra hoc filius patri dicit. nec ideo dicit, quasi\ndimittere ipse non possit, sed ideo dicit, ut tu unitatem\npotestatis intellegas.\ndenique si auctoritatem quaeris in filio,\niam uos inquit mundi estis propter sermonem, quem\nlocutus sum uobis. dimittit sermone, dimittit imperio, sed\ncum ratione dimittit dicens: uade, post haec uide ne\npecces. habes auctoritatem, quia uetera donauit: habes\niudicium, quia futura praescripsit.\n"};
