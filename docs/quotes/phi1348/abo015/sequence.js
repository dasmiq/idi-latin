var sequence = {"name":"Suetonius. Divus Claudius","data":"Patrem Claudi Caesaris Drusum, olim Decimum mox Neronem praenomine, Liuia, cum Augusto\ngrauida nupsisset, intra mensem tertium peperit, fuitque suspicio ex uitrico per\nadulterii consuetudinem procreatum. statim certe uulgatus est uersus:\nτοῖσ εὐτυχοῦσι καὶ τρίμηνα παιδία. is Drusus in quaesturae praeturaeque honore dux\nRaetici, deinde Germanici belli Oceanum septemtrionalem primus Romanorum ducum nauigauit\ntransque Rhenum fossas naui et immensi operis effecit, quae nunc adhuc Drusinae\nuocantur. hostem etiam frequenter caesum ac penitus in intimas solitudines actum non\nprius destitit insequi, quam species barbarae mulieris humana amplior uictorem tendere\nultra sermone Latino prohibuisset. quas ob res ouandi\nius et triumphalia ornamenta percepit; ac post praeturam confestim inito consulatu atque\nexpeditione repetita supremum diem morbo obiit in aestiuis castris, quae ex eo Scelerata\nsunt appellata. corpus eius per municipiorum coloniarumque primores suscipientibus\nobuiis scribarum decuriis ad urbem deuectum sepultumque est in campo Martio. ceterum\nexercitus honorarium ei tumulum excitauit, circa quem deinceps stato die quotannis miles\ndecurreret Galliarumque ciuitates publice supplicarent. praeterea senatus inter alia\ncomplura marmoreum arcum cum tropaeis uia Appia decreuit et Germanici cognomen ipsi\nposterisque eius. fuisse autem creditur non minus\ngloriosi quam ciuilis animi; nam ex hoste super uictorias opima quoque spolia captasse\nsummoque saepius discrimine duces Germanorum tota acie insectatus; nec dissimulasse\numquam pristinum se rei p. statum, quandoque posset, restituturum. unde existimo\nnonnullos tradere ausos, suspectum eum Augusto reuocatumque ex prouincia et quia\ncunctaretur, interceptum ueneno. quod equidem magis ne\npraetermitterem rettuli, quam quia uerum aut ueri simile putem, cum Augustus tanto opere\net uiuum dilexerit, ut coheredem semper filiis instituerit, sicut quondam in senatu\nprofessus est, et defunctum ita pro contione laudauerit, ut deos precatus sit, similes\nei Caesares suos facerent sibique tam honestum quandoque exitum darent quam illi\ndedissent. nec contentus elogium tumulo eius uersibus a se compositis insculpsisse,\netiam uitae memoriam prosa oratione composuit. Ex Antonia minore complures quidem liberos tulit, uerum tres omnino reliquit:\nGermanicum, Liuillam, Claudium.\nClaudius natus est Iullo Antonio Fabio Africano conss. Kal. Aug. Luguduni eo ipso die\nquo primum ara ibi Augusto dedicata est, appellatusque Tiberius Claudius Drusus. mox\nfratre maiore in Iuliam familiam adoptato Germanici cognomen assumpsit. infans autem\nrelictus a patre ac per omne fere pueritiae atque adulescentiae tempus uariis et\ntenacibus morbis conflictatus est, adeo ut animo simul et corpore hebetato ne progressa\nquidem aetate ulli publico priuatoque muneri habilis existimaretur. diu atque etiam post tutelam receptam alieni arbitrii et sub\npaedagogo fuit; quem barbarum et olim superiumentarium ex industria sibi appositum, ut\nse quibuscumque de causis quam saeuissime coerceret, ipse quodam libello conqueritur. ob\nhanc eandem ualitudinem et gladiatorio munere, quod simul cum fratre memoriae patris\nedebat, palliolatus nouo more praesedit; et togae uirilis die circa mediam noctem sine\nsollemni officio lectica in Capitolium latus est.\ndisciplinis tamen liberalibus ab aetate prima non mediocrem operam dedit ac saepe\nexperimenta cuiusque etiam publicauit. uerum ne sic quidem quicquam dignitatis assequi\naut spem de se commodiorem in posterum facere potuit.\nMater Antonia portentum eum hominis dictitabat, nec absolutum a natura, sed tantum\nincohatum; ac si quem socordiae argueret, stultiorem aiebat filio suo Claudio. auia\nAugusta pro despectissimo semper habuit, non affari nisi rarissime, non monere nisi\nacerbo et breui scripto aut per internuntios solita. soror Liuilla cum audisset\nquandoque imperaturum, tam iniquam et tam indignam sortem p. R. palam et clare detestata\nest. nam auunculus maior Augustus quid de eo in utramque partem opinatus sit, quo\ncertius cognoscatur, capita ex ipsius epistulis posui.\n'Collocutus sum cum Tiberio, ut mandasti mea Liuia, quid nepoti tuo Tiberio faciendum\nesset ludis Martialibus. consentit autem uterque nostrum, semel nobis esse statuendum,\nquod consilium in illo sequamur. nam si est artius, ut ita dicam, holocleros, quid est\nquod dubitemus, quin per eosdem articulos et gradus producendus sit, per quos frater\neius productus sit? sin autem ἠλαττῶσθαι sentimus eum et βεβλάφθαι καὶ εἰς τὴν\nτοῦ σώματοσ καὶ εἰσ\nτὴν τῆσ ψυχῆσ ἀρτιότητα, praebenda materia deridendi\net illum et nos non est hominibus τὰ\nτοιαῦτα σκώπτειν καὶ μυκτηρίζειν εἰωθόσιν. nam semper\naestuabimus, si de singulis articulis temporum deliberabimus, μὴ\nπροϋποκειμένου ἡμῖν posse arbitremur eum gerere honores necne. in praesentia tamen quibus de rebus consulis, curare eum ludis\nMartialibus triclinium sacerdotum non displicet nobis, si est passurus se ab Siluani\nfilio homine sibi affini admoneri, ne quid faciat quod conspici et derideri possit.\nspectare eum circenses ex puluinari non placet nobis; expositus enim in fronte prima\nspectaculorum conspicietur. in Albanum montem ire eum non placet nobis aut esse Romae\nLatinarum diebus. cur enim non praeficitur urbi, si potest sequi fratrem suum in montem?\nhabes nostras, mea Liuia, sententias, quibus placet\nsemel de tota re aliquid constitui, ne semper inter spem et metum fluctuemur. licebit\nautem, si uoles, Antoniae quoque nostrae des hanc partem epistulae huius legendam.'\nrursus alteris litteris:\n'Tiberium adulescentem ego uero, dum tu aberis, cotidie inuitabo ad cenam, ne solus\ncenet cum suo Sulpicio et Athenodoro. qui uellem diligentius et minus μετεώρωσ deligeret sibi aliquem, cuius motum et habitum et\nincessum imitaretur. misellus ἀτυχεῖ: nam ἐν τοῖσ\nσπουδαίοισ, ubi non aberrauit eius animus, satis\napparet ἡ τῆσ ψυχῆσ αὐτοῦ εὐγένεια.' item tertiis\nlitteris:\n'Tiberium nepotem tuum placere mihi declamantem potuisse, peream nisi, mea Liuia,\nadmiror. nam qui tam ἀσαφῶσ loquatur, qui possit cum\ndeclamat σαφῶσ dicere quae dicenda sunt, non uideo.'\n\nNec dubium est, quid post haec Augustus constituerit et reliquerit eum nullo praeter\nauguralis sacerdotii honore impertitum ac ne heredem quidem nisi inter tertios ac paene\nextraneos ne parte sexta nuncuparet, legatoque non amplius quam octingentorum\nsestertiorum prosecutus.\nTiberius patruus petenti honores consularia ornamenta detulit; sed instantius legitimos\nflagitanti id solum codicillis rescripsit, quadraginta aureos in Saturnalia et\nSigillaria misisse ei. tunc demum abiecta spe dignitatis ad otium concessit, modo in\nhortis et suburbana domo, modo in Campaniae secessu delitescens, atque ex contubernio\nsordidissimorum hominum super ueterem segnitiae notam ebrietatis quoque et aleae\ninfamiam subiit, cum interim, quanquam hoc modo agenti, numquam aut officium hominum aut\nreuerentia publice defuit.\nEquester ordo bis patronum eum perferendae pro se legationis elegit, semel cum\ndeportandum Romam corpus Augusti humeris suis ab consulibus\nexposcerent, iterum cum oppressum Seianum apud eosdem gratularetur; quin et\nspectaculis aduenienti assurgere et lacernas deponere solebat. senatus quoque, ut ad numerum sodalium Augustalium sorte ductorum\nextra ordinem adiceretur, censuit et mox ut domus ei, quam incendio amiserat, publica\nimpensa restitueretur, dicendaeque inter consulares sententiae ius esset. quod decretum\nabolitum est, excusante Tiberio imbecillitatem eius ac damnum liberalitate sua\nresarsurum pollicente. qui tamen moriens et in tertiis heredibus eum ex parte tertia\nnuncupatum, legato etiam circa sestertium uicies prosecutus commendauit insuper\nexercitibus ac senatui populoque R. inter ceteras necessitudines nominatim.\nSub Gaio demum fratris filio secundam existimationem circa initia imperii omnibus\nlenociniis colligente honores auspicatus consulatum gessit una per duos menses,\neuenitque ut primitus ingredienti cum fascibus forum praeteruolans aquila dexteriore\numero consideret. sortitus est et de altero consulatu in quartum annum; praeseditque\nnonnumquam spectaculis in Gai uicem, adclamante populo: 'feliciter' partim 'patruo\nimperatoris' partim 'Germanici fratri!'\nnec eo minus contumeliis obnoxius uixit. nam et si paulo serius ad praedictam cenae\nhoram occurrisset, non nisi aegre et circuito demum triclinio recipiebatur, et quotiens\npost cibum addormisceret, quod ei fere accidebat, olearum aut palmularum ossibus\nincessebatur, interdum ferula flagroue uelut per ludum excitabatur a copreis. solebant\net manibus stertentis socci induci, ut repente expergefactus faciem sibimet\nconfricaret.\nSed ne discriminibus quidem caruit. primum in ipso consulatu, quod Neronis et Drusi\nfratrum Caesaris statuas segnius locandas ponendasque curasset, paene honore summotus\nest; deinde extraneo uel etiam domesticorum aliquo deferente assidue uarieque\ninquietatus. cum uero detecta esset Lepidi et Gaetulici coniuratio, missus in Germaniam\ninter legatos ad gratulandum etiam uitae periculum adiit, indignante ac fremente Gaio\npatruum potissimum ad se missum quasi ad puerum regendum, adeo ut non defuerint, qui\ntraderent praecipitatum quoque in flumen, sic ut uestitus aduenerat. atque ex eo numquam non in senatu nouissimus consularium sententiam\ndixit, ignominiae causa post omnis interrogatus. etiam cognitio falsi testamenti recepta\nest, in quo et ipse signauerat. postremo sestertium octogies pro introitu noui\nsacerdotii coactus impendere, ad eas rei familiaris angustias decidit, ut cum obligatam\naerario fidem liberare non posset, in uacuum lege praediatoria uenalis pependerit sub\nedicto praefectorum.\nPer haec ac talia maxima aetatis parte transacta quinquagesimo anno imperium cepit\nquantumuis mirabili casu. exclusus inter ceteros ab insidiatoribus Gai, cum quasi\nsecretum eo desiderante turbam submouerent, in diaetam, cui nomen est Hermaeum,\nrecesserat; neque multo post rumore caedis exterritus prorepsit ad solarium proximum\ninterque praetenta foribus uela se abdidit. latentem\ndiscurrens forte gregarius miles, animaduersis pedibus, e studio sciscitandi\nquisnam esset, adcognouit extractumque et prae metu ad genua sibi adcidentem\nimperatorem salutauit. hinc ad alios commilitones fluctuantis nec quicquam adhuc quam\nfrementis perduxit. ab his lecticae impositus et, quia sui diffugerant uicissim\nsuccollantibus in castra delatus est tristis ac trepidus, miserante obuia turba quasi ad\npoenam raperetur insons. receptus intra uallum inter\nexcubias militum pernoctauit, aliquanto minore spe quam fiducia. nam consules cum senatu\net cohortibus urbanis forum Capitoliumque occupauerant asserturi communem libertatem;\naccitusque et ipse per tr. pl. in curiam ad suadenda quae uiderentur, ui se et\nnecessitate teneri respondit. uerum postero die et\nsenatu segniore in exequendis conatibus per taedium ac dissensionem diuersa censentium\net multitudine, quae circumstabat, unum rectorem iam et nominatim exposcente, armatos\npro contione iurare in nomen suum passus est promisitque singulis quina dena sestertia,\nprimus Caesarum fidem militis etiam praemio pigneratus.\nImperio stabilito nihil antiquius duxit quam id biduum, quo de mutando rei p. statu\nhaesitatum erat, memoriae eximere. omnium itaque factorum dictorumque in eo ueniam et\nobliuionem in perpetuum sanxit ac praestitit, tribunis modo ac centurionibus paucis e\nconiuratorum in Gaium numero interemptis, exempli simul causa et quod suam quoque caedem\ndepoposcisse cognouerat. conuersus hinc ad officia\npietatis ius iurandum neque sanctius sibi neque crebrius instituit quam per Augustum.\nauiae Liuiae diuinos honores et circensi pompa currum elephantorum Augustino similem\ndecernenda curauit; parentibus inferias publicas, et hoc amplius patri circenses annuos\nnatali die, matri carpentum, quo per circum duceretur, et cognomen Augustae ab uiua\nrecusatum. â€ a fratris memoria per omnem occasionem celebratam comoediam quoque Graecam\nNeapolitano certamine docuit ac de sententia iudicum coronauit. ne Marcum quidem Antonium inhonoratum ac sine grata mentione\ntransmisit, testatus quondam per edictum, tanto impensius petere se ut natalem patris\nDrusi celebrarent, quod idem esset et aui sui Antonii. Tiberio marmoreum\narcum iuxta Pompei theatrum, decretum quidem olim a senatu uerum omissum, peregit. Gai\nquoque etsi acta omnia rescidit, diem tamen necis, quamuis exordium principatus sui,\nuetuit inter festos referri.\nAt in semet augendo parcus atque ciuilis praenomine Imperatoris abstinuit, nimios\nhonores recusauit, sponsalia filiae natalemque geniti nepotis silentio ac tantum\ndomestica religione transegit. neminem exulum nisi ex senatus auctoritate restituit. ut\nsibi in curiam praefectum praetori tribunosque militum secum inducere liceret utque rata\nessent quae procuratores sui in iudicando statuerent, precario exegit. ius nundinarum in priuata praedia a consulibus petit. cognitionibus\nmagistratuum ut unus e consiliariis frequenter interfuit; eosdem spectacula edentis\nsurgens et ipse cum cetera turba uoce ac manu ueneratus est. tr(ibunis) pl(ebis)\nadeuntibus se pro tribunali excusauit, quod propter angustias non posset audire eos nisi\nstantes. quare in breui spatio tantum amoris\nfauorisque collegit, ut cum profectum eum Ostiam perisse ex insidiis nuntiatum esset,\nmagna consternatione populus et militem quasi proditorem et senatum quasi parricidam\ndiris execrationibus incessere non ante destiterit, quam unus atque alter et mox plures\na magistratibus in rostra producti saluum et appropinquare confirmarent.\nNec tamen expers insidiarum usque quaque permansit, sed et a singulis et per factionem\net denique ciuili bello infestatus est. e plebe homo nocte media iuxta cubiculum eius\ncum pugione deprehensus est; reperti et equestris ordinis duo in publico cum dolone ac\nuenatorio cultro praestolantes, alter ut egressum theatro, alter ut sacrificantem apud\nMartis aedem adoreretur. conspirauerunt autem ad res\nnouas Gallus Asinius et Statilius Coruinus, Pollionis ac Messalae oratorum nepotes,\nassumptis compluribus libertis ipsius atque seruis. bellum ciuile mouit Furius Camillus\nScribonianus Delmatiae legatus; uerum intra quintum diem oppressus est legionibus, quae\nsacramentum mutauerant, in paenitentiam religione conuersis, postquam denuntiato ad\nnouum imperatorem itinere casu quodam ac diuinitus neque aquila ornari neque signa\nconuelli mouerique potuerunt.\nConsulatus super pristinum quattuor gessit; ex quibus duos primos iunctim, sequentis\nper interuallum quarto quemque anno, semenstrem nouissimum, bimenstris ceteros, tertium\nautem nouo circa principem exemplo in locum demortui suffectus. ius et consul et extra\nhonorem laboriosissime dixit, etiam suis suorumque diebus sollemnibus, nonnumquam festis\nquoque antiquitus et religiosis. nec semper praescripta legum secutus duritiam\nlenitatemue multarum ex bono et aequo, perinde ut adficeretur, moderatus est; nam et\niis, qui apud priuatos iudices plus petendo formula excidissent, restituit actiones et\nin maiore fraude conuictos legitimam poenam supergressus ad bestias condemnauit.\nin cognoscendo autem ac decernendo mira uarietate animi fuit, modo circumspectus et\nsagax, interdum inconsultus ac praeceps, nonnumquam friuolus amentique similis. cum\ndecurias rerum actu expungeret, eum, qui dissimulata uacatione quam beneficio liberorum\nhabebat responderat, ut cupidum iudicandi dimisit; alium interpellatum ab aduersariis de\npropria lite negantemque cognitionis rem sed ordinari iuris esse, agere causam confestim\napud se coegit, proprio negotio documentum daturum, quam aequus iudex in alieno negotio\nfuturus esset. feminam non agnoscentem filium suum\ndubia utrimque argumentorum fide ad confessionem compulit indicto matrimonio iuuenis.\nabsentibus secundum praesentes facillime dabat, nullo dilectu culpane quis an aliqua\nnecessitate cessasset. proclamante quodam praecidendas falsario manus, carnificem statim\nacciri cum machaera mensaque lanionia flagitauit. peregrinitatis reum orta inter\naduocatos leui contentione, togatumne an palliatum dicere causam oporteret, quasi\naequitatem integram ostentans, mutare habitum saepius et prout accusaretur\ndefendereturue, iussit. de quodam etiam negotio ita ex\ntabella pronuntiasse creditur, secundum eos se sentire, qui uera proposuissent. propter\nquae usque eo euiluit, ut passim ac propalam contemptui esset. excusans quidam testem e\nprouincia ab eo uocatum negauit praesto esse posse dissimulata diu causa; ac post longas\ndemum interrogationes: 'mortuus est,' inquit, 'puto, licuit.' alius gratias agens quod\nreum defendi pateretur, adiecit: 'et tamen fieri solet.' illud quoque a maioribus natu\naudiebam, adeo causidicos patientia eius solitos abuti, ut discedentem e tribunali non\nsolum uoce reuocarent, sed et lacinia togae retenta, interdum pede apprehenso\ndetinerent. ac ne cui haec mira sint, litigatori\nGraeculo uox in altercatione excidit: καὶ σὺ γέρων εἶ καὶ\nμωρόσ. equitem quidem Romanum obscaenitatis in feminas reum, sed falso et ab\nimpotentibus inimicis conficto crimine, satis constat, cum scorta meritoria citari\naduersus se et audiri pro testimonio uideret, graphium et libellos, quos tenebat in\nmanu, ita cum magna stultitiae et saeuitiae exprobratione iecisse in faciem eius, ut\ngenam non leuiter perstrinxerit.\nGessit et censuram intermissam diu post Plancum Paulumque censores, sed hanc quoque\ninaequabiliter uarioque et animo et euentu. recognitione equitum iuuenem probri plenum,\nsed quem pater probatissimum sibi affirmabat, sine ignominia dimisit, habere dicens\ncensorem suum; alium corruptelis adulteriisque famosum nihil amplius quam monuit, ut aut\nparcius aetatulae indulgeret aut certe cautius; addiditque: 'quare enim ego scio, quam\namicam habeas?' et cum orantibus familiaribus dempsisset cuidam appositam notam:\n'litura tamen,' inquit, 'extet.' splendidum uirum\nGraeciaeque prouinciae principem, uerum Latini sermonis ignarum, non modo albo iudicum\nerasit, sed in peregrinitatem redegit. nec quemquam nisi sua uoce, utcumque quis posset,\nac sine patrono rationem uitae passus est reddere. notauitque multos, et quosdam\ninopinantis et ex causa noui generis, quod se inscio ac sine commeatu Italia\nexcessissent; quendam uero et quod comes regis in prouincia fuisset, referens, maiorum\ntemporibus Rabirio Postumo Ptolemaeum Alexandriam crediti seruandi causa secuto crimen\nmaiestatis apud iudices motum. plures notare conatus,\nmagna inquisitorum neglegentia sed suo maiore dedecore, innoxios fere repperit,\nquibuscumque caelibatum aut orbitatem aut egestatem obiceret, maritos, patres, opulentos\nse probantibus; eo quidem, qui sibimet uim ferro intulisse arguebatur, inlaesum corpus\nueste deposita ostentante. fuerunt et illa in censura\neius notabilia, quod essedum argenteum sumptuose fabricatum ac uenale ad Sigillaria\nredimi concidique coram imperauit; quodque uno die XX edicta proposuit, inter quae duo,\nquorum altero admonebat, ut uberi uinearum prouentu bene dolia picarentur; altero, nihil\naeque facere ad uiperae morsum quam taxi arboris sucum.\nExpeditionem unam omnino suscepit eamque modicam. cum decretis sibi a senatu ornamentis\ntriumphalibus leuiorem maiestati principali titulum arbitraretur uelletque iusti\ntriumphi decus, unde adquireret Britanniam potissimum elegit, neque temptatam ulli post\nDiuum Iulium et tunc tumultuantem ob non redditos transfugas. huc cum ab Ostia nauigaret, uehementi circio bis paene demersus est,\nprope Liguriam iuxtaque Stoechadas insulas. quare a Massilia Gesoriacum usque pedestri\nitinere confecto inde transmisit ac sine ullo proelio aut sanguine intra paucissimos\ndies parte insulae in deditionem recepta, sexto quam profectus erat mense Romam rediit\ntriumphauitque maximo apparatu. ad cuius spectaculum\ncommeare in urbem non solum praesidibus prouinciarum permisit, uerum etiam exulibus\nquibusdam; atque inter hostilia spolia naualem coronam fastigio Palatinae domus iuxta\nciuicam fixit, traiecti et quasi domiti Oceani insigne. currum eius Messalina uxor\ncarpento secuta est; secuti et triumphalia ornamenta eodem bello adepti, sed ceteri\npedibus et in praetexta, M. Crassus Frugi equo phalerato et in ueste palmata, quod eum\nhonorem iterauerat.\nVrbis annonaeque curam sollicitissime semper egit. cum Aemiliana pertinacius arderent,\nin diribitorio duabus noctibus mansit ac deficiente militum ac familiarum turba auxilio\nplebem per magistratus ex omnibus uicis conuocauit ac positis ante se cum pecunia fiscis\nad subueniendum hortatus est, repraesentans pro opera dignam cuique mercedem. artiore autem annona ob assiduas sterilitates detentus quondam\nmedio foro a turba conuiciisque et simul fragminibus panis ita infestatus, ut aegre nec\nnisi postico euadere in Palatium ualuerit, nihil non exeocogitauit ad\ninuehendos etiam tempore hiberno commeatus. nam et negotiatoribus certa lucra proposuit\nsuscepto in se damno, si cui quid per tempestates accidisset, et naues mercaturae causa\nfabricantibus magna commoda constituit pro condicione cuiusque:\nciuis uacationem legis Papiae Poppaeae, Latino ius Quiritium, feminis ius\nIIII liberorum; quae constituta hodieque seruantur.\nOpera magna potius â€ quam necessaria quam multa perfecit, sed uel praecipua: ductum\naquarum a Gaio incohatum, item emissarium Fucini lacus portumque Ostiensem, quanquam\nsciret ex iis alterum ab Augusto precantibus assidue Marsis negatum, alterum a Diuo\nIulio saepius destinatum ac propter difficultatem omissum. Claudiae aquae gelidos et\nuberes fontes, quorum alteri Caeruleo, alteri Curtio et Albudigno nomen est, simulque\nriuum Anienis noui lapideo opere in urbem perduxit diuisitque in plurimos et\nornatissimos lacus. Fucinum adgressus est non minus\nconpendii spe quam gloriae, cum quidam priuato sumptu emissuros se repromitterent, si\nsibi siccati agri concederentur. per tria autem passuum milia partim effosso monte\npartim exciso canalem absoluit aegre et post undecim annos, quamuis continuis XXX\nhominum milibus sine intermissione operantibus. portum\nOstiae extruxit circumducto dextra sinistraque brachio et ad introitum profundo iam solo\nmole obiecta; quam quo stabilius fundaret, nauem ante demersit, qua magnus obeliscus ex\nAegypto fuerat aduectus, congestisque pilis superposuit altissimam turrem in exemplum\nAlexandrini Phari, ut ad nocturnos ignes cursum nauigia dirigerent.\nCongiaria populo saepius distribuit. spectacula quoque complura et magnifica edidit,\nnon usitata modo ac solitis locis, sed et commenticia et ex antiquitate repetita, et ubi\npraeterea nemo ante eum. ludos dedicationis Pompeiani theatri, quod ambustum\nrestituerat, e tribunali posito in orchestra commisit, cum prius apud superiores aedes\nsupplicasset perque mediam caueam sedentibus ac silentibus cunctis descendisset.\nfecit et saeculares, quasi anticipatos ab Augusto\nnec legitimo tempori reseruatos, quamuis ipse in historiis suis prodat, intermissos eos\nAugustum multo post diligentissime annorum ratione subducta in ordinem redegisse. quare\nuox praeconis irrisa est inuitantis more sollemni ad ludos, quos nec spectasset quisquam\nnec spectaturus esset, cum superessent adhuc qui spectauerant, et quidam histrionum\nproducti olim tunc quoque producerentur. circenses frequenter etiam in Vaticano\ncommisit, nonnumquam interiecta per quinos missus uenatione. circo uero maximo marmoreis carceribus auratisque metis, quae utraque\net tofina ac lignea antea fuerant, exculto propria senatoribus constituit loca promiscue\nspectare solitis; ac super quadrigarum certamina Troiae lusum exhibuit et Africanas,\nconficiente turma equitum praetorianorum, ducibus tribunis ipsoque praefecto; praeterea\nThessalos equites, qui feros tauros per spatia circi agunt insiliuntque defessos et ad\nterram cornibus detrahunt.\nGladiatoria munera plurifariam ac multiplicia exhibuit: anniuersarium in castris\npraetorianis sine uenatione apparatuque, iustum atque legitimum in Saeptis; ibidem\nextraordinarium et breue dierumque paucorum, quodque appellare coepit 'sportulam,' quia\nprimum daturums edixerat, uelut ad subitam condictamque cenulam inuitare se\npopulum. nec ullo spectaculi genere communior aut\nremissior erat, adeo ut oblatos uictoribus aureos prolata sinistra pariter cum uulgo\nuoce digitisque numeraret ac saepe hortando rogandoque ad hilaritatem homines\nprouocaret, dominos identidem appellans, immixtis interdum frigidis et arcessitis iocis;\nqualis est ut cum Palumbum postulantibus daturum se promisit, si captus esset. illud\nplane quantumuis salubriter et in tempore: cum essedario, pro quo quattuor fili\ndeprecabantur, magno omnium fauore indulsisset rudem, tabulam ilico misit admonens\npopulum, quanto opere liberos suscipere deberet, quos uideret et gladiatori praesidio\ngratiaeque esse. edidit et in Martio campo\nexpugnationem direptionemque oppidi ad imaginem bellicam et deditionem Britanniae regum\npraeseditque paludatus. quin et emissurus Fucinum lacum naumachiam ante commisit. sed\ncum proclamantibus naumachiariis: 'haue imperator, morituri te salutant!' respondisset:\n'aut non,' neque post hanc uocem quasi uenia data quisquam dimicare uellet, diu\ncunctatus an omnes igni ferroque absumeret, tandem e sede sua prosiluit ac per ambitum\nlacus non sine foeda uacillatione discurrens partim minando partim adhortando ad pugnam\ncompulit. hoc spectaculo classis Sicula et Rhodia concurrerunt, duodenarum triremium\nsingulae, exciente bucina Tritone argenteo, qui e medio lacu per machinam emerserat.\nQuaedam circa caerimonias ciuilemque et militarem morem, item circa omnium ordinum\nstatum domi forisque aut correxit aut exoleta reuocauit aut etiam noua instituit. in\ncooptandis per collegia sacerdotibus neminem nisi iuratus nominauit; obseruauitque\nsedulo, ut quotiens terra in urbe mouisset, ferias aduocata contione praetor indiceret,\nutque dira aue in Capitolio uisa obsecratio haberetur, eamque ipse iure maximi\npontificis pro rostris populo praeiret summotaque operariorum seruorumque turba.\nRerum actum diuisum antea in hibernos aestiuosque menses coniunxit. iuris dictionem de\nfidei commissis quotannis et tantum in urbe delegari magistratibus solitam in perpetuum\natque etiam per prouincias potestatibus demandauit. capiti Papiae Poppaeae legis a\nTiberio Caesare, quasi sexagenarii generare non possent, addito obrogauit. sanxit ut pupillis extra ordinem tutores a consulibus darentur,\nutque ii, quibus a magistratibus prouinciae interdicerentur, urbe quoque et Italia\nsummouerentur. ipse quosdam nouo exemplo relegauit, ut ultra lapidem tertium uetaret\negredi ab urbe.\nDe maiore negotio acturus in curia medius inter consulum sellas tribunicio subsellio\nsedebat. commeatus a senatu peti solitos benefici sui fecit.\nornamenta consularia etiam procuratoribus ducenariis indulsit. senatoriam dignitatem\nrecusantibus equestrem quoque ademit. latum clauum, quamuis initio affirmasset non\nlecturum se senatorem nisi ciuis R. abnepotem, etiam libertini filio tribuit, sed sub\ncondicione si prius ab equite R. adoptatus esset; ac sic quoque reprehensionem uerens,\net Appium Caecum censorem, generis sui proauctorem, libertinorum filios in senatum\nadlegisse docuit, ignarus temporibus Appi et deinceps aliquamdiu libertinos dictos non\nipsos, qui manu emitterentur, sed ingenuos ex his procreatos. collegio quaestorum pro stratura uiarum gladiatorium munus iniunxit\ndetractaque Ostiensi et Gallica prouincia curam aerari Saturni reddidit, quam medio\ntempore praetores aut, uti nunc, praetura functi sustinuerant.\nTriumphalia ornamenta Silano, filiae suae sponso, nondum puberi dedit, maioribus uero\nnatu tam multis tamque facile, ut epistula communis legionum nomine extiterit\npetentium, ut legatis consularibus simul cum exercitu et triumphalia darentur, ne causam\nbelli quoquo modo quaererent. Aulo Plautio etiam ouationem decreuit ingressoque urbem\nobuiam progressus et in Capitolium eunti et inde rursus reuertenti latus texit. Gabinio\nSecundo Cauchis gente Germanica superatis cognomen Cauchius usurpare concessit.\nEquestris militias ita ordinauit, ut post cohortem alam, post alam tribunatum legionis\ndaret; stipendiaque instituit et imaginariae militiae genus, quod uocatur 'supra\nnumerum,' quo absentes et titulo tenus fungerentur. milites domus senatorias salutandi\ncausa ingredi etiam patrum decreto prohibuit. libertinos, qui se pro equitibus R.\nagerent, publicauit, ingratos et de quibus patroni quererentur reuocauit in seruitutem\naduocatisque eorum negauit se aduersus libertos ipsorum ius dicturum. cum quidam aegra et adfecta mancipia in insulam Aesculapii\ntaedio medendi exponerent, omnes qui exponerentur liberos esse sanxit, nec redire in\ndicionem domini, si conualuissent; quod si quis necare quem mallet quam exponere, caedis\ncrimine teneri. uiatores ne per Italiae oppida nisi aut pedibus aut sella aut lectica\ntransirent, monuit edicto. Puteolis et Ostiae singulas cohortes ad arcendos incendiorum\ncasus collocauit.\nPeregrinae condicionis homines uetuit usurpare Romana nomina dum taxat gentilicia.\nciuitatem R. usurpantes in campo Esquilino securi percussit. prouincias Achaiam et\nMacedoniam, quas Tiberius ad curam suam transtulerat, senatui reddidit. Lyciis ob\nexitiabiles inter se discordias libertatem ademit, Rhodiis ob paenitentiam ueterum\ndelictorum reddidit. Iliensibus quasi Romanae gentis auctoribus tributa in perpetuum\nremisit recitata uetere epistula Graeca senatus populique R. Seleuco regi amicitiam et\nsocietatem ita demum pollicentis, si consanguineos suos Ilienses ab omni onere immunes\npraestitisset. Iudaeos impulsore Chresto assidue\ntumultuantis Roma expulit. Germanorum legatis in orchestra sedere permisit, simplicitate\neorum et fiducia commotus, quod in popularia deducti, cum animaduertissent Parthos et\nArmenios sedentis in senatu, ad eadem loca sponte transierant, nihilo deteriorem\nuirtutem aut condicionem suam praedicantes. Druidarum\nreligionem apud Gallos dirae immanitatis et tantum ciuibus sub Augusto interdictam\npenitus aboleuit; contra sacra Eleusinia etiam transferre ex Attica Romam conatus est,\ntemplumque in Sicilia Veneris Erycinae uetustate conlapsum ut ex aerario pop. R.\nreficeretur, auctor fuit. cum regibus foedus in foro iecit porca caesa ac\nuetere fetialium praefatione adhibita. sed et haec et cetera totumque adeo ex parte\nmagna principatum non tam suo quam uxorum libertorumque arbitrio administrauit, talis\nubique plerumque, qualem esse eum aut expediret illis aut liberet.\nSponsas admodum adulescens duas habuit: Aemiliam Lepidam Augusti proneptem, item Liuiam\nMedullinam, cui et cognomen Camillae erat, e genere antiquo dictatoris Camilli. priorem,\nquod parentes eius Augustum offenderant, uirginem adhuc repudiauit, posteriorem ipso\ndie, qui erat nuptiis destinatus, ex ualitudine amisit. uxores deinde duxit Plautiam Vrgulanillam triumphali et mox Aeliam Paetinam consulari\npatre. cum utraque diuortium fecit, sed cum Paetina ex leuibus offensis, cum Vrgulanilla\nob libidinum probra et homicidii suspicionem. post has Valeriam Messalinam, Barbati\nMessalae consobrini sui filiam, in matrimonium accepit. quam cum comperisset super\ncetera flagitia atque dedecora C. Silio etiam nupsisse dote inter auspices consignata,\nsupplicio adfecit confirmauitque pro contione apud praetorianos, quatenus sibi\nmatrimonia male cederent, permansurum se in caelibatu, ac nisi permansisset, non\nrecusaturum confodi manibus ipsorum. nec durare ualuit\nquin de condicionibus continuo tractaret, etiam de Paetinae, quam olim exegerat, deque\nLolliae Paulinae, quae C. Caesari nupta fuerat. uerum inlecebris Agrippinae, Germanici\nfratris sui filiae, per ius osculi et blanditiarum occasiones pellectus in amorem,\nsubornauit proximo senatu qui censerent, cogendum se ad ducendum eam uxorem, quasi rei\np. maxime interesset, dandamque ceteris ueniam talium coniugiorum, quae ad id tempus\nincesta habebantur. ac uix uno interposito die confecit nuptias, non repertis qui\nsequerentur exemplum, excepto libertino quodam et altero primipilari, cuius nuptiarum\nofficium et ipse cum Agrippina celebrauit.\nliberos ex tribus uxoribus tulit: ex Vrgulanilla Drusum et Claudiam, ex Paetina\nAntoniam, ex Messalina Octauiam et quem primo Germanicum, mox Britannicum cognominauit.\nDrusum â€ pompeium puberem amisit piro per lusum in sublime iactato et hiatu oris excepto\nstrangulatum, cum ei ante paucos dies filiam Seiani despondisset. quo magis miror fuisse\nqui traderent fraude a Seiano necatum. Claudiam ex liberto suo Botere conceptam, quamuis\nante quintum mensem diuortii natam alique coeptam, exponi tamen ad matris ianuam et\nnudam iussit abici. Antoniam Cn. Pompeio Magno, deinde\nFausto Sullae, nobilissimis iuuenibus, Octauiam Neroni priuigno suo collocauit, Silano\nante desponsam. Britannicum uicesimo imperii die inque secundo consulatu, natum sibi\nparuulum etiam tum, et militi pro contione manibus suis gestans et plebi per spectacula\ngremio aut ante se retinens assidue commendabat faustisque ominibus cum adclamantium\nturba prosequebatur. e generis Neronem adoptauit, Pompeium atque Silanum non recusauit\nmodo, sed et interemit.\nLibertorum praecipue suspexit Posiden spadonem, quem etiam Britannico triumpho inter\nmilitares uiros hasta pura donauit; nec minus Felicem, quem cohortibus et alis\nprouinciaeque Iudaeae praeposuit, trium reginarum maritum; et Harpocran, cui lectica per\nurbem uehendi spectaculaque publice edendi ius tribuit; ac super hos Polybium ab\nstudiis, qui saepe inter duos consules ambulabat; sed ante omnis Narcissum ab epistulis\net Pallantem a rationibus, quos decreto quoque senatus non praemiis modo ingentibus, sed\net quaestoriis praetoriisque ornamentis honorari libens passus est; tantum praeterea\nadquirere et rapere, ut querente eo quondam de fisci exiguitate non absurde dictum sit,\nabundaturum, si a duobus libertis in consortium reciperetur.\nhis, ut dixi, uxoribusque addictus, non principem se, sed ministrum egit,\ncompendio cuiusque horum uel etiam studio aut libidine honores exercitus impunitates\nsupplicia largitus est, et quidem insciens plerumque et ignarus. ac ne singillatim\nminora quoque enumerem, reuocatas liberalitates eius, iudicia rescissa, suppositos aut\netiam palam immutatos datorum officiorum codicillos: Appium Silanum consocerum suum\nIuliasque, alteram Drusi, alteram Germanici filiam, crimine incerto nec defensione ulla\ndata occidit, item Cn. Pompeium maioris filiae uirum et L. Silanum minoris sponsum.\nex quibus Pompeius in concubitu dilecti\nadulescentuli confossus est, Silanus abdicare se praetura ante IIII. Kal. Ian. morique\ninitio anni coactus die ipso Claudii et Agrippinae nuptiarum. in quinque et\ntriginta senatores trecentosque amplius equites R. tanta facilitate animaduertit, ut,\ncum de nece consularis uiri renuntiante centurione factum esse quod imperasset, negaret\nquicquam se imperasse, nihilo minus rem comprobaret, affirmantibus libertis officio\nmilites functos, quod ad ultionem imperatoris ultro procucurrissent. nam illud omnem fidem excesserit quod nuptiis, quas Messalina cum\nadultero Silio fecerat, tabellas dotis et ipse consignauerit, inductus, quasi de\nindustria simularentur ad auertendum transferendumque periculum, quod imminere ipsi per\nquaedam ostenta portenderetur.\nAuctoritas dignitasque formae non defuit â€ et ueterum stanti uel sedenti ac praecipue\nquiescenti, nam et prolixo nec exili corpore erat et specie canitieque pulchra, opimis\nceruicibus; ceterum et ingredientem destituebant poplites minus firmi, et remisse quid\nuel serio agentem multa dehonestabant: risus indecens, ira turpior spumante rictu,\numentibus naribus, praeterea linguae titubantia caputque cum semper tum in\nquantulocumque actu uel maxime tremulum.\nualitudine sicut olim graui, ita princeps prospera usus est excepto stomachi dolore,\nquo se correptum etiam de consciscenda morte cogitasse dixit.\nConuiuia agitauit et ampla et assidua ac fere patentissimis locis, ut plerumque sesceni\nsimul discumberent. conuiuatus est et super emissarium Fucini lacus ac paene summersus,\ncum emissa impetu aqua redundasset. adhibebat omni cenae et liberos suos cum pueris\npuellisque nobilibus, qui more ueteri ad fulcra lectorum sedentes uescerentur. conuiuae,\nqui pridie scyphum aureum subripuisse existimabatur, reuocato in diem posterum calicem\nfictilem apposuit. dicitur etiam meditatus edictum, quo ueniam daret flatum crepitumque\nuentris in conuiuio emittendi, cum periclitatum quendam prae pudore ex continentia\nrepperisset.\nCibi uinique quocumque et tempore et loco appetentissimus, cognoscens quondam in\nAugusti foro ictusque nidore prandii, quod in proxima Martis aede Saliis apparabatur,\ndeserto tribunali ascendit ad sacerdotes unaque decubuit. nec temere umquam triclinio\nabscessit nisi distentus ac madens, et ut statim supino ac per somnum hianti pinna in os\ninderetur ad exonerandum stomachum. somni breuissimi\nerat. nam ante mediam noctem plerumque uigilabat, ut tamen interdiu nonnumquam in iure\ndicendo obdormisceret uixque ab aduocatis de industria uocem augentibus excitaretur.\nlibidinis in feminas profusissimae, marum omnino expers. aleam studiosissime lusit, de\ncuius arte librum quoque emisit, solitus etiam in gestatione ludere, ita essedo alueoque\nadaptatis ne lusus confunderetur.\nSaeuum et sanguinarium natura fuisse, magnis minimisque apparuit rebus. tormenta\nquaestionum poenasque parricidarum repraesentabat exigebatque coram. cum spectare\nantiqui moris supplicium Tiburi concupisset et deligatis ad palum noxiis carnifex\ndeesset, accitum ab urbe uesperam usque opperiri perseuerauit. quocumque gladiatorio\nmunere, uel suo uel alieno, etiam forte prolapsos iugulari iubebat, maxime retiarios, ut\nexpirantium facies uideret. cum par quoddam mutuis\nictibus concidisset, cultellos sibi paruulos ex utroque ferro in usum fieri sine mora\niussit. bestiaris meridianisque adeo delectabatur, ut et prima luce ad spectaculum\ndescenderet et meridie dimisso ad prandium populo persederet praeterque destinatos etiam\nleui subitaque de causa quosdam committeret, de fabrorum quoque ac ministrorum atque id\ngenus numero, si automatum uel pegma uel quid tale aliud parum cessisset. induxit et\nunum ex nomenculatoribus suis, sic ut erat togatus.\nSed nihil aeque quam timidus ac diffidens fuit. primis imperii diebus quanquam, ut\ndiximus, iactator ciuilitatis, neque conuiuia inire ausus est nisi ut speculatores cum\nlanceis circumstarent militesque uice ministrorum fungerentur, neque aegrum quemquam\nuisitauit nisi explorato prius cubiculo culcitisque et stragulis praetemptatis et\nexcussis. reliquo autem tempore salutatoribus scrutatores semper apposuit, et quidem\nomnibus et acerbissimos. sero enim ac uix remisit, ne\nfeminae praetextatique pueri et puellae contrectarentur et ne cuius comiti aut librario\ncalamariae et graphiariae thecae adimerentur. motu ciuili cum eum Camillus, non dubitans\netiam citra bellum posse terreri, contumeliosa et minaci et contumaci epistula cedere\nimperio iuberet uitamque otiosam in priuata re agere, dubitauit adhibitis principibus\nuiris an optemperaret.\nquasdam insidias temere delatas adeo expauit, ut deponere imperium temptauerit. quodam,\nut supra rettuli, cum ferro circa sacrificantem se deprehenso, senatum per praecones\npropere conuocauit lacrimisque et uociferatione miseratus est condicionem suam, cui\nnihil tuti usquam esset, ac diu publico abstinuit. Messalinae quoque amorem\nflagrantissimum non tam indignitate contumeliarum quam periculi metu abiecit, cum\nadultero Silio adquiri imperium credidisset; quo tempore foedum in modum trepidus ad\ncastra confugit, nihil tota uia quam essetne sibi saluum imperium requirens.\nnulla adeo suspicio, nullus auctor tam leuis extitit, a quo non mediocri scrupulo\niniecto ad cauendum ulciscendumque compelleretur. unus ex litigatoribus seducto in\nsalutatione affirmauit, uidisse se per quietem occidi eum a quodam; dein paulo post,\nquasi percussorem agnosceret, libellum tradentem aduersarium suum demonstrauit:\nconfestimque is pro deprenso ad poenam raptus est.\npari modo oppressum ferunt Appium Silanum: quem cum Messalina et Narcissus con\nspirassent perdere, diuisis partibus alter ante lucem similis attonito patroni cubiculum\ninrupit, affirmans somniasse se uim ei ab Appio inlatam; altera in admirationem formata\nsibi quoque eandem speciem aliquot iam noctibus obuersari rettulit; nec multo post ex\ncomposito inrumpere Appius nuntiatus, cui pridie ad id temporis ut adesset praeceptum\nerat, quasi plane repraesentaretur somnii fides, arcessi statim ac mori iussus est. nec\ndubitauit postero die Claudius ordinem rei gestae perferre ad senatum ac liberto gratias\nagere, quod pro salute sua etiam dormiens excubaret.\nirae atque iracundiae conscius sibi, utramque excusauit edicto distinxitque, pollicitus\nalteram quidem breuem et innoxiam, alteram non iniustam fore. Ostiensibus, quia sibi\nsubeunti Tiberim scaphas obuiam non miserint, grauiter correptis eaque cum inuidia, ut\nin ordinem se coactum conscriberet, repente tantum non satis facientis modo ueniam\ndedit. quosdam in publico parum tempestiue adeuntis\nmanu sua reppulit. item scribam quaestorium itemque praetura functum senatorem inauditos\net innoxios relegauit, quod ille aduersus priuatum se intemperantius affuisset, hic in\naedilitate inquilinos praediorum suorum contra uetitum cocta uendentes multasset\nuilicumque interuenientem flagellasset. qua de causa etiam coercitionem popinarum\naedilibus ademit.\nAc ne stultitiam quidem suam reticuit simulatamque a se ex industria sub Gaio, quod\naliter euasurus peruenturusque ad susceptam stationem non fuerit, quibusdam oratiunculis\ntestatus est; nec tamen persuasit, cum intra breue tempus liber editus sit, cui index\nerat μωρῶν ἐπανάστασισ, argumentum autem stultitiam\nneminem fingere.\nInter cetera in eo mirati sunt homines et obliuionem et inconsiderantiam, uel ut Graece\ndicam, μετεωρίαν et ἀβλεψίαν. occisa Messalina, paulo post quam in triclinio decubuit, cur\ndomina non ueniret requisiit. multos ex iis, quos capite damnauerat, postero statim die\net in consilium et ad aleae lusum admoneri iussit et, quasi morarentur, ut somniculosos\nper nuntium increpuit. ducturus contra fas Agrippinam\nuxorem, non cessauit omni oratione filiam et alumnam et in gremio suo natam atque\neducatam praedicare. adsciturus in nomen Neronem, quasi parum reprehenderetur, quod\nadulto iam filio priuignum adoptaret, identidem diuulgauit neminem umquam per adoptionem\nfamiliae Claudiae insertum.\nSermonis uero rerumque tantam saepe neglegentiam ostendit, ut nec quis nec inter quos,\nquoue tempore ac loco uerba faceret, scire aut cogitare existimaretur. cum de laniis ac\nuinariis ageretur, exclamauit in curia: 'rogo uos, quis potest sine offula uiuere?'\ndescripsitque abundantiam ueterum tabernarum, unde solitus esset uinum olim et ipse\npetere. de quaesturae quodam candidato inter causas\nsuffragationis suae posuit, quod pater eius frigidam aegro sibi tempestiue dedisset.\ninducta teste in senatu: 'haec,' inquit, 'matris meae liberta et ornatrix fuit, sed me\npatronum semper existimauit; hoc ideo dixi, quod quidam sunt adhuc in domo mea, qui me\npatronum non putant.' sed et pro tribunali Ostiensibus\nquiddam publice orantibus cum excanduisset, nihil habere se uociferatus est, quare eos\ndemereatur; si quem alium, et se liberum esse. nam illa eius cotidiana et plane omnium\nhorarum et momentorum erant: 'quid, ego tibi Telegenius uideor?' et: λάλει καὶ μὴ θίγγανε, multaque talia etiam priuatis deformia,\nnedum principi, neque infacundo neque indocto, immo etiam pertinaciter liberalibus\nstudiis dedito.\nHistoriam in adulescentia hortante T. Liuio, Sulpicio uero Flauo etiam adiuuante,\nscribere adgressus est. et cum primum frequenti auditorio commisisset, aegre perlegit\nrefrigeratus saepe a semet ipso. nam cum initio recitationis defractis compluribus\nsubsellis obesitate cuiusdam risus exortus esset, ne sedato quidem tumultu temperare\npotuit, quin ex interuallo subinde facti reminisceretur cachinnosque reuocaret.\nin principatu quoque et scripsit plurimum et assidue\nrecitauit per lectorem. initium autem sumpsit historiae post caedem Caesaris dictatoris,\nsed et transiit ad inferiora tempora coepitque a pace ciuili, cum sentiret neque libere\nneque uere sibi de superioribus tradendi potestatem relictam, correptus saepe et a matre\net ab auia. prioris materiae duo uolumina, posterioris unum et quadraginta reliquit.\ncomposuit et 'de uita sua' octo uolumina, magis\ninepte quam ineleganter; item 'Ciceronis defensionem aduersus Asini Galli libros' satis\neruditam. nouas etiam commentus est litteras tres ac numero ueterum quasi maxime\nnecessarias addidit; de quarum ratione cum priuatus adhuc uolumen edidisset, mox\nprinceps non difficulter optinuit ut in usu quoque promiscuo essent. extat talis\nscriptura in plerisque libris ac diurnis titulisque operum.\nNec minore cura Graeca studia secutus est, amorem praestantiamque linguae occasione\nomni professus. cuidam barbaro Graece ac Latine disserenti: 'cum utroque,' inquit,\n'sermone nostro sis paratus'; et in commendanda patribus conscriptis Achaia, gratam sibi\nprouinciam ait communium studiorum commercio; ac saepe in senatu legatis perpetua\noratione respondit. multum uero pro tribunali etiam Homericis locutus est uersibus.\nquotiens quidem hostem uel insidiatorem ultus esset, excubitori tribuno signum de more\nposcenti non temere aliud dedit quam:\nἄνδρ' ἀπαμύνασθαι, ὅτε τισ πρότερος χαλεπήνῃ.Denique et Graecas scripsit historias, Tyrrhenicon uiginti, Carchedoniacon octo.\nquarum causa ueteri Alexandriae Musio additum ex\nipsius nomine nouum; institutumque ut quotannis in altero Tyrrhenicon libri,\nin altero Carchedoniacon diebus statutis uelut in auditorio recitarentur toti a singulis\nper uices.\nSub exitu uitae signa quaedam nec obscura paenitentis de matrimonio Agrippinae deque\nNeronis adoptione dederat, siquidem commemorantibus libertis ac laudantibus cognitionem,\nqua pridie quandam adulterii ream condemnarat, sibi quoque in fatis esse iactauit omnia\nimpudica, sed non impunita matrimonia; et subinde obuium sibi Britannicum artius\ncomplexus hortatus est, ut cresceret rationemque a se omnium factorum acciperet; Graeca\ninsuper uoce prosecutus: ὁ τρώσασ ἰάσεται. cumque\nimpubi teneroque adhuc, quando statura permitteret, togam dare destinasset, adiecit: 'ut\ntandem populus R. uerum Caesarem habeat.'\nnon multoque post testamentum etiam conscripsit ac signis omnium magistratuum\nobsignauit. prius igitur quam ultra progrederetur, praeuentus est ab Agrippina, quam\npraeter haec conscientia quoque nec minus delatores multorum criminum arguebant.\n\nEt ueneno quidem occisum conuenit; ubi autem et per quem dato, discrepat. quidam\ntradunt epulanti in arce cum sacerdotibus per Halotum spadonem praegustatorem; alii\ndomestico conuiuio per ipsam Agrippinam, quae boletum medicatum auidissimo ciborum\ntalium optulerat. etiam de subsequentibus diuersa fama est. multi statim hausto ueneno obmutuisse aiunt excruciatumque doloribus\nnocte tota defecisse prope lucem. nonnulli inter initia consopitum, deinde cibo\naffluente euomuisse omnia, repetitumque toxico, incertum pultine addito, cum uelut\nexhaustum refici cibo oporteret, an immisso per clysteram, ut quasi\nabundantia laboranti etiam hoc genere egestionis subueniretur.\nmors eius celata est, donec circa successorem omnia ordinarentur. itaque et quasi pro\naegro adhuc uota suscepta sunt et inducti per simulationem comoedi, qui uelut\ndesiderantem oblectarent. excessit III. Id. Octob. Asinio Marcello Acilio Auiola coss.\nsexagesimo quarto aetatis, imperii quarto decimo anno, funeratusque est sollemni\nprincipum pompa et in numerum deorum relatus; quem honorem a Nerone destitutum\nabolitumque recepit mox per Vespasianum.\npraesagia mortis eius praecipua fuerunt: exortus crinitae stellae, quam cometen uocant,\ntactumque de caelo monumentum Drusi patris, et quod eodem anno ex omnium magistratuum\ngenere plerique mortem obierant. sed nec ipse ignorasse aut dissimulasse ultima uitae\nsuae tempora uidetur, aliquot quidem argumentis. nam et cum consules designaret, neminem\nultra mensem quo obiit designauit, et in senatu, cui nouissime interfuit, multum ad\nconcordiam liberos suos cohortatus, utriusque aetatem suppliciter patribus commendauit,\net in ultima cognitione pro tribunali accessisse ad finem mortalitatis, quanquam\nabominantibus qui audiebant, semel atque iterum pronuntiauit.\n"};
