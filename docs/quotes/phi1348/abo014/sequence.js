var sequence = {"name":"Suetonius. Caligula","data":"Germanicus, C. Caesaris pater, Drusi et minoris Antoniae filius, a Tiberio patruo\nadoptatus, quaesturam quinquennio ante quam per leges liceret et post eam consulatum\nstatim gessit, missusque ad exercitum in Germaniam, excessu Augusti nuntiato, legiones\nuniuersas imperatorem Tiberium pertinacissime recusantis et sibi summam rei p.\ndeferentis incertum pietate an constantia maiore compescuit atque hoste mox deuicto\ntriumphauit. consul deinde iterum creatus ac prius\nquam honorem iniret ad componendum Orientis statum expulsus, cum Armeniae regem\ndeuicisset, Cappadociam in prouinciae formam redegisset, annum agens aetatis quartum et\ntricensimum diuturno morbo Antiochiae obiit, non sine ueneni suspicione. nam praeter\nliuores, qui toto corpore erant, et spumas, quae per os fluebant, cremati quoque cor\ninter ossa incorruptum repertum est, cuius ea natura existimatur, ut tinctum ueneno igne\nconfici nequeat.\nobiit autem, ut opinio fuit, fraude Tiberi, ministerio et opera Cn. Pisonis, qui sub\nidem tempus Syriae praepositus, nec dissimulans offendendum sibi aut patrem aut filium,\nquasi plane ita necesse esset, etiam aegrum Germanicum grauissimis uerborum ac rerum\nacerbitatibus nullo adhibito modo adfecit; propter quae, ut Romam rediit, paene\ndiscerptus a populo, a senatu capitis damnatus est.\nomnes Germanico corporis animique uirtutes, et quantas nemini cuiquam, contigisse satis\nconstat: formam et fortitudinem egregiam, ingenium in utroque eloquentiae doctrinaeque\ngenere praecellens, beniuolentiam singularem conciliandaeque hominum gratiae ac\npromerendi amoris mirum et efficax studium. formae minus congruebat gracilitas crurum,\nsed ea quoque paulatim repleta assidua equi uectatione post cibum. hostem comminus saepe\npercussit. orauit causas etiam triumphalis; atque\ninter cetera studiorum monimenta reliquit et comoedias Graecas. domi forisque ciuilis,\nlibera ac foederata oppida sine lictoribus adibat. sicubi clarorum uirorum sepulcra\ncognosceret, inferias Manibus dabat. caesorum clade Variana ueteres ac dispersas\nreliquias uno tumulo humaturus, colligere sua manu et comportare primus adgressus est.\nobtrectatoribus etiam, qualescumque et quantacumque\nde causa nanctus esset, lenis adeo et innoxius, ut Pisoni decreta sua rescindenti,\nclientelas diuuexanti non prius suscensere in animum induxerit, quam\nueneficiis quoque et deuotionibus impugnari se comperisset; ac ne tunc quidem ultra\nprogressus, quam ut amicitiam ei more maiorum renuntiaret mandaretque domesticis\nultionem, si quid sibi accideret.\nquarum uirtutum fructum uberrimum tulit, sic probatus et dilectus a suis, ut\nAugustus—omitto enim necessitudines reliquas— diu cunctatus an sibi successorem\ndestinaret, adoptandum Tiberio dederit; sic uulgo fauorabilis, ut plurimi tradant,\nquotiens aliquo adueniret uel sicunde discederet, prae turba occurrentium\nprosequentiumue nonnumquam eum discrimen uitae adisse, e Germania uero post compressam\nseditionem reuertenti praetorianas cohortes uniuersas prodisse obuiam, quamuis\npronuntiatum esset, ut duae tantum modo exirent, populi autem Romani sexum, aetatem,\nordinem omnem usque ad uicesimum lapidem effudisse se.\ntamen longe maiora et firmiora de eo iudicia in morte ac post mortem extiterunt. quo\ndefunctus est die, lapidata sunt templa, subuersae deum arae, Lares a quibusdam\nfamiliares in publicum abiecti, partus coniugum expositi. quin et barbaros ferunt,\nquibus intestinum quibusque aduersus nos bellum esset, uelut in domestico communique\nmaerore consensisse ad indutias; regulos quosdam barbam posuisse et uxorum capita\nrasisse ad indicium maximi luctus; regum etiam regem et exercitatione uenandi et\nconuictu megistanum abstinuisse, quod apud Parthos iustiti instar est.\nRomae quidem, cum ad primam famam ualitudinis attonita et maesta ciuitas sequentis\nnuntios opperiretur, et repente iam uesperi incertis auctoribus conualuisse tandem\npercrebruisset, passim cum luminibus et uictimis in Capitolium concursum est ac paene\nreuolsae templi fores, ne quid gestientis uota reddere moraretur, expergefactus e somno\nTiberius gratulantium uocibus atque undique concinentium:\nsalua Roma, salua patria, saluus est Germanicus. et\nut demum fato functum palam factum est, non solaciis ullis, non edictis inhiberi luctus\npublicus potuit durauitque etiam per festos Decembris mensis dies. auxit gloriam\ndesideriumque defuncti et atrocitas insequentium temporum, cunctis nec temere\nopinantibus reuerentia eius ac metu repressam Tiberi saeuitiam, quae mox eruperit.\nhabuit in matrimonio Agrippinam, M. Agrippae et Iuliae filiam, et ex ea nouem liberos\ntulit: quorum duo infantes adhuc rapti, unus iam puerascens insigni festiuitate, cuius\neffigiem habitu Cupidinis in aede Capitolinae Veneris Liuia dedicauit, Augustus in\ncubiculo suo positam, quotiensque introiret, exosculabatur; ceteri superstites patri\nfuerunt, tres sexus feminini, Agrippina Drusilla Liuilla, continuo triennio natae;\ntotidem mares, Nero et Drusus et C. Caesar. Neronem et Drusum senatus Tiberio criminante\nhostes iudicauit.\nC. Caesar natus est pridie Kal. Sept. patre suo et C. Fonteio Capitone coss. ubi natus\nsit, incertum diuersitas tradentium facit. Cn. Lentulus Gaetulicus Tiburi genitum\nscribit, Plinius Secundus in Treueris uico Ambitaruio supra Confluentes; addit etiam pro\nargumento aras ibi ostendi inscriptas ob agrippinae\npverperivm. uersiculi imperante mox eo diuulgati apud hibernas legiones\nprocreatum indicant:\nin castris natus, patriis nutritus in armis,iam designati principis omen erat. ego in actis Anti\neditum inuenio. Gaetulicum refellit Plinius quasi mentitum per adulationem, ut ad laudes\niuuenis gloriosique principis aliquid etiam ex urbe Herculi sacra sumeret, abusumque\naudentius mendacio, quod ante annum fere natus Germanico filius Tiburi fuerat,\nappellatus et ipse C. Caesar, de cuius amabili pueritia immaturoque obitu supra diximus.\nPlinium arguit ratio temporum. nam qui res Augusti\nmemoriae mandarunt, Germanicum exacto consulatu in Galliam missum consentiunt iam nato\nGaio. nec Plini opinionem inscriptio arae quicquam adiuuerit, cum Agrippina bis in ea\nregione filias enixa sit, et qualiscumque partus sine ullo sexus discrimine puerperium\nuocetur, quod antiqui etiam puellas pueras, sicut et pueros puellos dictitarent.\nextat et Augusti epistula, ante paucos quam obiret\nmenses ad Agrippinam neptem ita scripta de Gaio hoc—neque enim quisquam iam alius infans\nnomine pari tunc supererat—: 'puerum Gaium XV. Kal. Iun. si dii uolent, ut ducerent\nTalarius et Asillius, heri cum iis constitui. mitto praeterea cum eo ex seruis meis\nmedicum, quem scripsi Germanico si uellet ut retineret. ualebis, mea Agrippina, et dabis\noperam ut ualens peruenias ad Germanicum tuum.' abunde\nparere arbitror non potuisse ibi nasci Gaium, quo prope bimulus demum perductus ab urbe\nsit. uersiculorum quoque fidem eadem haec eleuant et eo facilius, quod ii sine auctore\nsunt. sequenda est igitur, quae sola auctor restat et publici instrumenti\nauctoritas, praesertim cum Gaius Antium omnibus semper locis atque secessibus praelatum\nnon aliter quam natale solum dilexerit tradaturque etiam sedem ac domicilium imperii\ntaedio urbis transferre eo destinasse.\nCaligulae cognomen castrensi ioco traxit, quia manipulario habitu inter milites\neducabatur. apud quos quantum praeterea per hanc nutrimentorum consuetudinem amore et\ngratia ualuerit, maxime cognitum est, cum post excessum Augusti tumultuantis et in\nfurorem usque praecipites solus haud dubie ex conspectu suo flexit. non enim prius\ndestiterunt, quam ablegari eum ob seditionis periculum et in proximam ciuitatem\ndemandari animaduertissent; tunc demum ad paenitentiam uersi reprenso ac retento\nuehiculo inuidiam quae sibi fieret deprecati sunt.\ncomitatus est patrem et Syriaca expeditione. unde reuersus primum in matris, deinde ea\nrelegata in Liuiae Augustae proauiae suae contubernio mansit; quam defunctam\npraetextatus etiam tunc pro rostris laudauit. transitque ad Antoniam auiam et\nundeuicensimo aetatis anno accitus Capreas a Tiberio uno atque eodem die togam sumpsit\nbarbamque posuit, sine ullo honore qualis contigerat tirocinio fratrum eius. hic omnibus insidiis temptatus elicientium cogentiumque se ad\nquerelas nullam umquam occasionem dedit, perinde obliterato suorum casu ac si nihil\ncuiquam accidisset, quae uero ipse pateretur incredibili dissimulatione transmittens\ntantique in auum et qui iuxta erant obsequii, ut non immerito sit dictum nec seruum\nmeliorem ullum nec deteriorem dominum fuisse.\nnaturam tamen saeuam atque probrosam ne tunc quidem inhibere poterat, quin et\nanimaduersionibus poenisque ad supplicium datorum cupidissime interesset et ganeas atque\nadulteria capillamento celatus et ueste longa noctibus obiret ac scaenicas saltandi\ncanendique artes studiosissime appeteret, facile id sane Tiberio patiente, si per has\nmansuefieri posset ferum eius ingenium. quod sagacissimus senex ita prorsus perspexerat,\nut aliquotiens praedicaret exitio suo omniumque Gaium uiuere et se natricem\nserpentis id genus p(opulo) R(omano), Phaethontem orbi terrarum\neducare.\nNon ita multo post Iuniam Claudillam M. Silani nobilissimi uiri f(iliam) duxit uxorem.\ndeinde augur in locum fratris sui Drusi destinatus, prius quam inauguraretur ad\npontificatum traductus est insigni testimonio pietatis atque indolis, cum deserta\ndesolataque reliquis subsidiis aula, Seiano â€ uete suspecto mox et oppresso, ad spem\nsuccessionis paulatim admoueretur. quam quo magis\nconfirmaret, amissa Iunia ex partu Enniam Naeuiam, Macronis uxorem, qui tum praetorianis\ncohortibus praeerat, sollicitauit ad stuprum, pollicitus et matrimonium suum, si potitus\nimperio fuisset; deque ea re et iure iurando et chirographo cauit. per hanc insinuatus\nMacroni ueneno Tiberium adgressus est, ut quidam opinantur, spirantique adhuc detrahi\nanulum et, quoniam suspicionem retinentis dabat, puluinum iussit inici atque etiam\nfauces manu sua oppressit, liberto, qui ob atrocitatem facinoris exclamauerat, confestim\nin crucem acto. nec abhorret a ueritate, cum sint\nquidam auctores, ipsum postea etsi non de perfecto, at certe de cogitato quondam\nparricidio professum; gloriatum enim assidue in commemoranda sua pietate, ad ulciscendam\nnecem matris et fratrum introisse se cum pugione cubiculum Tiberii dormientis\net misericordia correptum abiecto ferro recessisse; nec illum, quanquam sensisset, aut\ninquirere quicquam aut exequi ausum.\nSic imperium adeptus, p(opulum) R(omanum), uel dicam hominum genus, uoti compotem\nfecit, exoptatissimus princeps maximae parti prouincialium ac militum, quod infantem\nplerique cognouerant, sed et uniuersae plebi urbanae ob memoriam Germanici patris\nmiserationemque prope afflictae domus. itaque ut a Miseno mouit quamuis lugentis habitu\net funus Tiberi prosequens, tamen inter altaria et uictimas ardentisque taedas\ndensissimo et laetissimo obuiorum agmine incessit, super fausta nomina 'sidus' et\n'pullum' et 'pupum' et 'alumnum' appellantium;\ningressoque urbem, statim consensu senatus et irrumpentis in curiam turbae, inrita\nTiberi uoluntate, qui testamento alterum nepotem suum praetextatum adhuc coheredem ei\ndederat, ius arbitriumque omnium rerum illi permissum est tanta publica laetitia, ut\ntribus proximis mensibus ac ne totis quidem supra centum sexaginta milia uictimarum\ncaesa tradantur.\nCum deinde paucos post dies in proximas Campaniae insulas traiecisset, uota pro reditu\nsuscepta sunt, ne minimam quidem occasionem quoquam omittente in testificanda\nsollicitudine et cura de incolumitate eius. ut uero in aduersam ualitudinem incidit,\npernoctantibus cunctis circa Palatium, non defuerunt qui depugnaturos se armis pro\nsalute aegri quique capita sua titulo proposito uouerent. accessit ad immensum ciuium amorem notabilis etiam externorum fauor.\nnamque Artabanus Parthorum rex, odium semper contemptumque Tiberi prae se ferens,\namicitiam huius ultro petiit uenitque ad colloquium legati consularis et transgressus\nEuphraten aquilas et signa Romana Caesarumque imagines adorauit.\nIncendebat et ipse studia hominum omni genere popularitatis. Tiberio cum plurimis\nlacrimis pro contione laudato funeratoque amplissime, confestim Pandateriam et Pontias\nad transferendos matris fratrisque cineres festinauit, tempestate turbida, quo magis\npietas emineret, adiitque uenerabundus ac per semet in urnas condidit; nec minore scaena\nOstiam praefixo in biremis puppe uexillo et inde Romam Tiberi subuectos per\nsplendidissimum quemque equestris ordinis medio ac frequenti die duobus ferculis\nMausoleo intulit, inferiasque is annua religione publice instituit, et eo amplius matri\ncircenses carpentumque quo in pompa traduceretur. at\nin memoriam patris Septembrem mensem Germanicum appellauit. post haec Antoniae auiae,\nquidquid umquam Liuia Augusta honorum cepisset, uno senatus consulto congessit; patruum\nClaudium, equitem R. ad id tempus, collegam sibi in consulatu assumpsit; fratrem\nTiberium die uirilis togae adoptauit appellauitque principem iuuentutis. de sororibus auctor fuit, ut omnibus sacramentis adicerentur:\n'neque me liberosque meos cariores habebo quam Gaium habeo et sorores eius'; item\nrelationibus consulum: 'quod bonum felixque sit C. Caesari sororibusque eius.'\n\nPari popularitate damnatos relegatosque restituit; criminum, si quae residua ex priore\ntempore manebant, omnium gratiam fecit; commentarios ad matris fratrumque suorum causas\npertinentis, ne cui postmodum delatori aut testi maneret ullus metus, conuectos in\nforum, et ante clare obtestatus deos neque legisse neque attigisse quicquam,\nconcremauit; libellum de salute sua oblatum non recepit, contendens nihil sibi admissum\ncur cuiquam inuisus esset, negauitque se delatoribus aures habere.\nspintrias monstrosarum libidinum aegre ne profundo mergeret exoratus, urbe submouit.\nTiti Labieni, Cordi Cremuti, Cassi Seueri scripta senatus consultis abolita requiri et\nesse in manibus lectitarique permisit, quando maxime sua interesset ut facta quaeque\nposteris tradantur. rationes imperii ab Augusto proponi solitas sed a Tiberio\nintermissas publicauit magistratibus liberam iuris dictionem et sine sui appellatione\nconcessit. equites R. seuere curioseque nec sine\nmoderatione recognouit, palam adempto equo quibus aut probri aliquid aut ignominiae\ninesset, eorum qui minore culpa tenerentur nominibus modo in recitatione praeteritis ut\nleuior labor iudicantibus foret, ad quattuor prioris quintam decuriam addidit. temptauit\net comitiorum more reuocato suffragia populo reddere.\nlegata ex testamento Tiberi quamquam abolito, sed et Iuliae Augustae, quod Tiberius\nsuppresserat, cum fide ac sine calumnia repraesentata persoluit. ducentesimam auctionum\nItaliae remisit; multis incendiorum damna suppleuit; ac si quibus regna restituit,\nadiecit et fructum omnem uectigaliorum et reditum medii temporis, ut Antiocho Commageno\nsestertium milies confiscatum. quoque magis nullius\nnon boni exempli fautor uideretur, mulieri libertinae octingenta donauit, quod\nexcruciata grauissimis tormentis de scelere patroni reticuisset. quas ob res inter\nreliquos honores decretus est ei clipeus aureus, quem quotannis certo die collegia\nsacerdotum in Capitolium ferrent, senatu prosequente nobilibusque pueris ac puellis\ncarmine modulato laudes uirtutum eius canentibus. decretum autem ut dies, quo cepisset\nimperium, Parilia uocaretur, uelut argumentum rursus conditae urbis.\nConsulatus quattuor gessit, primum ex Kal. Iul. per duos menses, secundum ex Kal. Ian.\nper XXX dies, tertium usque in Idus Ian., quartum usque septimum Idus easdem. ex omnibus\nduos nouissimos coniunxit. tertium autem Luguduni iniit solus, non ut quidam opinantur\nsuperbia neglegentiaue, sed quod defunctum sub Kalendarum diem collegam rescisse absens\nnon potuerat. congiarium populo bis dedit trecenos\nsestertios, totiens abundantissimum epulum senatui equestrique ordini, etiam coniugibus\nac liberis utrorumque; posteriore epulo forensia insuper uiris, feminis ac pueris\nfascias purpurae ac conchylii distribuit. et ut laetitiam publicam in perpetuum quoque\naugeret, adiecit diem Saturnalibus appellauitque Iuuenalem.\nMunera gladiatoria partim in amphitheatro Tauri partim in Saeptis aliquot edidit,\nquibus inseruit cateruas Afrorum Campanorumque pugilum ex utraque regione\nelectissimorum. neque spectaculis semper ipse praesedit, sed interdum aut magistratibus\naut amicis praesidendi munus iniunxit. scaenicos ludos\net assidue et uarii generis ac multifariam fecit, quondam et nocturnos accensis tota\nurbe luminibus. sparsit et missilia uariarum rerum et panaria cum obsonio uiritim\ndiuisit; qua epulatione equiti R. contra se hilarius auidiusque uescenti partes suas\nmisit, sed et senatori ob eandem causam codicillos, quibus praetorem eum extra ordinem\ndesignabat. edidit et circenses plurimos a mane ad\nuesperam interiecta modo Africanarum uenatione modo Troiae decursione, et quosdam\npraecipuos, minio et chrysocolla constrato circo nec ullis nisi ex senatorio ordine\naurigantibus. commisit et subitos, cum e Gelotiana apparatum circi prospicientem pauci\nex proximis Maenianis postulassent.\nNouum praeterea atque inauditum genus spectaculi excogitauit. nam Baiarum medium\ninteruallum â€ Puteolanas moles, trium milium et sescentorum fere passuum spatium, ponte\nconiunxit contractis undique onerariis nauibus et ordine duplici ad anchoras\nconlocatis superiectoque terreno ac derecto in Appiae uiae formam. per hunc pontem ultro citro commeauit biduo continenti, primo die\nphalerato equo insignisque quercea corona et caetra et gladio aureaque chlamyde,\npostridie quadrigario habitu curriculoque biiugi famosorum equorum, prae se ferens\nDareum puerum ex Parthorum obsidibus, comitante praetorianorum agmine et in essedis\ncohorte amicorum. scio plerosque existimasse talem a\nGaio pontem excogitatum aemulatione Xerxis, qui non sine admiratione aliquanto\nangustiorem Hellespontum contabulauerit; alios, ut Germaniam et Britanniam, quibus\nimminebat, alicuius inmensi operis fama territaret. sed auum meum narrantem puer\naudiebam, causam operis ab interioribus aulicis proditam, quod Thrasyllus mathematicus\nanxio de successore Tiberio et in uerum nepotem proniori affirmasset non magis Gaium\nimperaturum quam per Baianum sinum equis discursurum.\nEdidit et peregre spectacula, in Sicilia Syracusis asticos ludos et in Gallia Luguduni\nmiscellos; sed hic certamen quoque Graecae Latinaeque facundiae, quo certamine ferunt\nuictoribus praemia uictos contulisse, eorundem et laudes componere coactos; eos autem,\nqui maxime displicuissent, scripta sua spongia linguaue delere iussos, nisi ferulis\nobiurgari aut flumine proximo mergi maluissent.\nOpera sub Tiberio semiperfecta, templum Augusti theatrumque Pompei, absoluit. incohauit\nautem aquae ductum regione Tiburti et amphitheatrum iuxta Saepta, quorum operum a\nsuccessore eius Claudio alterum peractum, omissum alterum est. Syracusis conlapsa\nuetustate moenia deorumque aedes refectae. destinauerat et Sami Polycratis regiam\nrestituere, Mileti Didymeum peragere, in iugo Alpium urbem condere, sed ante omnia\nIsthmum in Achaia perfodere, miseratque iam ad dimetiendum opus primipilarem.\nHactenus quasi de principe, reliqua ut de monstro narranda sunt.\nCompluribus cognominibus adsumptis—nam et 'pius' et 'castrorum filius' et 'pater\nexercituum' et 'optimus maximus Caesar' uocabatur—cum audiret forte reges, qui officii\ncausa in urbem aduenerant, concertantis apud se super cenam de nobilitate generis,\nexclamauit:\nεἷσ κοίρανοσ ἔστω, εἷσ βασιλεύς. nec multum afuit\nquin statim diadema sumeret speciemque principatus in regni formam conuerteret.\nuerum admonitus et principum et regum se excessisse\nfastigium, diuinam ex eo maiestatem asserere sibi coepit; datoque negotio, ut simulacra\nnuminum religione et arte praeclara, inter quae Olympii Iouis, apportarentur e Graecia,\nquibus capite dempto suum imponeret, partem Palatii ad forum usque promouit, atque aede\nCastoris et Pollucis in uestibulum transfigurata, consistens saepe inter fratres deos,\nmedium adorandum se adeuntibus exhibebat; et quidam eum Latiarem Iouem consalutarunt.\ntemplum etiam numini suo proprium et sacerdotes et\nexcogitatissimas hostias instituit. in templo simulacrum stabat aureum iconicum\namiciebaturque cotidie ueste, quali ipse uteretur. magisteria sacerdotii ditissimus\nquisque et ambitione et licitatione maxima uicibus comparabant. hostiae erant\nphoenicopteri, pauones, tetraones, numidicae, meleagrides, phasianae, quae generatim per\nsingulos dies immolarentur. et noctibus quidem plenam\nfulgentemque lunam inuitabat assidue in amplexus atque concubitum, interdiu uero cum\nCapitolino Ioue secreto fabulabatur, modo insusurrans ac praebens in uicem aurem, modo\nclarius nec sine iurgiis. nam uox comminantis audita est:ἤ μ' ἀνάειρ' ἢ ἐγὼ σέ, donec exoratus, ut referebat,\net in contubernium ultro inuitatus super templum Diui Augusti ponte transmisso Palatium\nCapitoliumque coniunxit. mox, quo propior esset, in area Capitolina nouae domus\nfundamenta iecit.\nAgrippae se nepotem neque credi neque dici ob ignobilitatem eius uolebat\nsuscensebatque, si qui uel oratione uel carmine imaginibus eum Caesarum insererent.\npraedicabat autem matrem suam ex incesto, quod Augustus cum Iulia filia admisisset,\nprocreatam; ac non contentus hac Augusti insectatione Actiacas Sinculasque\nuictorias, ut funestas p. R. et calamitosas, uetuit sollemnibus feriis celebrari.\nLiuiam Augustam proauiam 'Vlixem stolatum' identidem\nappellans, etiam ignobilitatis quadam ad senatum epistula arguere ausus est quasi\nmaterno auo decurione Fundano ortam, cum publicis monumentis certum sit, Aufidium\nLurconem Romae honoribus functum. auiae Antoniae secretum petenti denegauit, nisi ut\ninterueniret Macro praefectus, ac per istius modi indignitates et taedia causa extitit\nmortis, dato tamen, ut quidam putant, et ueneno; nec defunctae ullum honorem habuit\nprospexitque e triclinio ardentem rogum. fratrem\nTiberium inopinantem repente immisso tribuno militum interemit Silanum item socerum ad\nnecem secandasque nouacula fauces compulit, causatus in utroque, quod hic ingressum se\nturbatius mare non esset secutus ac spe occupandi urbem, si quid sibi per tempestates\naccideret, remansisset, ille antidotum oboleuisset, quasi ad praecauenda\nuenena sua sumptum, cum et Silanus inpatientiam nauseae uitasset et molestiam nauigandi,\net Tiberius propter assiduam et ingrauescentem tussim medicamento usus esset. nam\nClaudium patruum non nisi in ludibrium reseruauit.\nCum omnibus sororibus suis consuetudinem stupri fecit plenoque conuiuio singulas infra\nse uicissim conlocabat uxore supra cubante. ex iis Drusillam uitiasse uirginem\npraetextatus adhuc creditur atque etiam in concubitu eius quondam deprehensus ab Antonia\nauia, apud quam simul educabantur; mox Lucio Cassio Longino consulari conlocatam abduxit\net in modum iustae uxoris propalam habuit; heredem quoque bonorum atque imperii aeger\ninstituit. eadem defuncta iustitium indixit, in quo\nrisisse lauisse cenasse cum parentibus aut coniuge liberisue capital fuit. ac maeroris\nimpatiens, cum repente noctu profugisset ab urbe transcucurrissetque Campaniam,\nSyracusas petit, rursusque inde propere rediit barba capilloque promisso; nec umquam\npostea quantiscumque de rebus, ne pro contione quidem populi aut apud milites, nisi per\nnumen Drusillae deierauit. reliquas sorores nec\ncupiditate tanta nec dignatione dilexit, ut quas saepe exoletis suis prostrauerit; quo\nfacilius eas in causa Aemili Lepidi condemnauit quasi adulteras et insidiarum aduersus\nse conscias ei nec solum chirographa omnium requisita fraude ac stupro diuulgauit, sed\net tres gladios in necem suam praeparatos Marti Vltori addito elogio consecrauit.\nMatrimonia contraxerit turpius an dimiserit an tenuerit, non est facile discernere.\nLiuiam Orestillam C. Pisoni nubentem, cum ad officium et ipse uenisset, ad se deduci\nimperauit intraque paucos dies repudiatam biennio post relegauit, quod repetisse usum\nprioris mariti tempore medio uidebatur. alii tradunt adhibitum cenae nuptiali mandasse\nad Pisonem contra accumbentem: 'noli uxorem meam premere,' statimque e conuiuio\nabduxisse secum ac proximo die edixisse: matrimonium sibi repertum exemplo Romuli et\nAugusti. Lolliam Paulinam, C. Memmio consulari\nexercitus regenti nuptam, facta mentione auiae eius ut quondam pulcherrimae, subito ex\nprouincia euocauit ac perductam a marito coniunxit sibi breuique missam fecit interdicto\ncuiusquam in perpetuum coitu. Caesoniam neque facie\ninsigni neque aetate integra matremque iam ex alio uiro trium filiarum, sed luxuriae ac\nlasciuiae perditae, et ardentius et constantius amauit, ut saepe chlamyde peltaque et\ngalea ornatam ac iuxta adequitantem militibus ostenderit, amicis uero etiam nudam.\nuxorio nomine dignatus est â€ quam enixam, uno atque eodem die professus et maritum se\neius et patrem infantis ex ea natae. infantem autem,\nIuliam Drusillam appellatam, per omnium dearum templa circumferens Mineruae gremio\nimposuit alendamque et instituendam commendauit. nec ullo firmiore indicio sui seminis\nesse credebat quam feritatis, quae illi quoque tanta iam tunc erat, ut infestis digitis\nora et oculos simul ludentium infantium incesseret.\nleue ac frigidum sit his addere, quo propinquos amicosque pacto tractauerit, Ptolemaeum\nregis Iubae filium, consobrinum suum—erat enim et is M. Antoni ex Selene filia nepos—et\nin primis ipsum Macronem, ipsam Enniam. adiutores imperii: quibus omnibus pro\nnecessitudinis iure proque meritorum gratia cruenta mors persoluta est.\nNihilo reuerentior leniorue erga senatum, quosdam summis honoribus functos ad essedum\nsibi currere togatos per aliquot passuum milia et cenanti modo ad pluteum modo ad pedes\nstare succinctos linteo passus est; alios cum clam interemisset, citare nihilo minus ut\nuiuos perseuerauit, paucos post dies uoluntaria morte perisse mentitus. consulibus oblitis de natali suo edicere abrogauit magistratum\nfuitque per triduum sine summa potestate res p. quaestorem suum in coniuratione\nnominatum flagellauit ueste detracta subiectaque militum pedibus, quo firme uerberaturi\ninsisterent.\nSimili superbia uiolentiaque ceteros tractauit ordines. inquietatus fremitu gratuita in\ncirco loca de media nocte occupantium, omnis fustibus abegit; elisi per eum tumultum\nuiginti amplius equites R., totidem matronae, super innumeram turbam ceteram. scaenicis\nludis, inter plebem et equitem causam discordiarum ferens, decimas maturius dabat, ut\nequestria ab infimo quoque occuparentur. gladiatorio\nmunere reductis interdum flagrantissimo sole uelis emitti quemquam uetabat, remotoque\nordinario apparatu tabidas feras, uilissimos senioque confectos gladiatores, †quoque\npaegniaris patres familiarum notos in bonam partem sed insignis debilitate aliqua\ncorporis subiciebat. ac nonnumquam horreis praeclusis populo famem indixit.\nSaeuitiam ingenii per haec maxime ostendit. cum ad saginam ferarum muneri praeparatarum\ncarius pecudes compararentur, ex noxiis laniandos adnotauit, et custodiarum seriem\nrecognoscens, nullius inspecto elogio, stans tantum modo intra porticum mediam, 'a caluo\nad caluum' duci imperauit. uotum exegit ab eo, qui pro\nsalute sua gladiatoriam operam promiserat, spectauitque ferro dimicantem nec dimisit\nnisi uictorem et post multas preces. alterum, qui se periturum ea de causa uouerat,\ncunctantem pueris tradidit, uerbenatum infulatumque uotum reposcentes per uicos agerent,\nquoad praecipitaretur ex aggere. multos honesti\nordinis deformatos prius stigmatum notis ad metalla et munitiones uiarum aut ad bestias\ncondemnauit aut bestiarum more quadripedes cauea coercuit aut medios serra dissecuit,\nnec omnes grauibus ex causis, uerum male de munere suo opinatos, uel quod numquam per\ngenium suum deierassent. parentes supplicio filiorum\ninteresse cogebat; quorum uni ualitudinem excusanti lecticam misit, alium a spectaculo\npoenae epulis statim adhibuit atque omni comitate ad hilaritatem et iocos prouocauit.\ncuratorem munerum ac uenationum per continuos dies in conspectu suo catenis uerberatum\nnon prius occidit quam offensus putrefacti cerebri odore. Atellaniae poetam\nob ambigui ioci uersiculum media amphitheatri harena igni cremauit. equitem R. obiectum\nferis, cum se innocentem proclamasset, reduxit abscisaque lingua rursus induxit.\nreuocatum quendam a uetere exilio sciscitatus, quidnam ibi facere consuesset,\nrespondente eo per adulationem: 'deos semper oraui ut, quod euenit, periret Tiberius et\ntu imperares,' opinans sibi quoque exules suos mortem imprecari, misit circum insulas,\nqui uniuersos contrucidarent. cum discerpi senatorem concupisset, subornauit qui\ningredientem curiam repente hostem publicum appellantes inuaderent, graphisque confossum\nlacerandum ceteris traderent; nec ante satiatus est quam membra et artus et uiscera\nhominis tracta per uicos atque ante se congesta uidisset.\nimmanissima facta augebat atrocitate uerborum. nihil magis in natura sua laudare se ac\nprobare dicebat quam, ut ipsius uerbo utar, ἀδιατρεψίαν, hoc est inuerecundiam. monenti Antoniae auiae tamquam parum\nesset non oboedire: 'memento,' ait, 'omnia mihi et in omnis licere.'\ntrucidaturus fratrem, quem metu uenenorum praemuniri medicamentis suspicabatur:\n'antidotum,' inquit, 'aduersus Caesarem?' relegatis sororibus non solum insulas habere\nse, sed etiam gladios minabatur. praetorium uirum ex\nsecessu Anticyrae, quam ualitudinis causa petierat, propagari sibi commeatum saepius\ndesiderantem cum mandasset interimi, adiecit necessariam esse sanguinis missionem, cui\ntam diu non prodesset elleborum. decimo quoque die numerum puniendorum ex custodia\nsubscribens rationem se purgare dicebat. Gallis Graecisque aliquot uno tempore\ncondemnatis gloriabatur Gallograeciam se subegisse.\nnon temere in quemquam nisi crebris et minutis ictibus animaduerti passus est, perpetuo\nnotoque iam praecepto: 'ita feri ut se mori sentiat.' punito per errorem nominis alio\nquam quem destinauerat, ipsum quoque paria meruisse dixit. tragicum illud subinde\niactabat:\noderint, dum metuant. saepe in cunctos pariter\nsenatores ut Seiani clientis, ut matris ac fratrum suorum delatores, inuectus est\nprolatis libellis, quos crematos simulauerat, defensaque Tiberi saeuitia quasi\nnecessaria, cum tot criminantibus credendum esset. equestrem ordinem ut scaenae\nharenaeque deuotum assidue proscidit. infensus turbae fauenti aduersus studium suum\nexclamauit: 'utinam p. R. unam ceruicem haberet!' cumque Tetrinius latro postularetur,\net qui postularent, Tetrinios esse ait. retiari\ntunicati quinque numero gregatim dimicantes sine certamine ullo totidem secutoribus\nsuccubuerant; cum occidi iuberentur, unus resumpta fuscina omnes uictores interemit:\nhanc ut crudelissimam caedem et defleuit edicto et eos, qui spectare sustinuissent,\nexecratus est.\nqueri etiam palam de condicione temporum suorum solebat, quod nullis calamitatibus\npublicis insignirentur; Augusti principatum clade Variana, Tiberi ruina spectaculorum\napud Fidenas memorabilem factum, suo obliuionem imminere prosperitate rerum; atque\nidentidem exercituum caedes, famem, pestilentiam, incendia, hiatum aliquem terrae\noptabat.\nAnimum quoque remittenti ludoque et epulis dedito eadem factorum dictorumque saeuitia\naderat. saepe in conspectu prandentis uel comisantis seriae quaestiones per tormenta\nhabebantur, miles decollandi artifex quibuscumque e custodia capita amputabat. Puteolis\ndedicatione pontis, quem excogitatum ab eo significauimus, cum multos e litore\ninuitasset ad se, repente omnis praecipitauit, quosdam gubernacula apprehendentes contis\nremisque detrusit in mare. Romae publico epulo seruum\nob detractam lectis argenteam laminam carnifici confestim tradidit, ut manibus abscisis\natque ante pectus e collo pendentibus, praecedente titulo qui causam poenae indicaret,\nper coetus epulantium circumduceretur. murmillonem e ludo rudibus secum battuentem et\nsponte prostratum confodit ferrea sica ac more uictorum cum palma discucurrit.\nadmota altaribus uictima succinctus poparum habitu\nelato alte malleo cultrarium mactauit. lautiore conuiuio effusus subito in cachinnos\nconsulibus, qui iuxta cubabant, quidnam rideret blande quaerentibus: 'quid,' inquit,\n'nisi uno meo nutu iugulari utrumque uestrum statim posse?'\ninter uarios iocos, cum assistens simulacro Iouis Apellen tragoedum consuluisset uter\nilli maior uideretur, cunctantem flagellis discidit conlaudans subinde uocem deprecantis\nquasi etiam in gemitu praedulcem. quotiens uxoris uel amiculae collum exoscularetur,\naddebat: 'tam bona ceruix simul ac iussero demetur.' quin et subinde iactabat\nexquisiturum se uel fidiculis de Caesonia sua, cur eam tanto opere diligeret.\nNec minore liuore ac malignitate quam superbia saeuitiaque paene aduersus omnis aeui\nhominum genus grassatus est. statuas uirorum inlustrium ab Augusto ex Capitolina area\npropter angustias in campum Martium conlatas ita subuertit atque disiecit ut restitui\nsaluis titulis non potuerint, uetuitque posthac uiuentium cuiquam usquam statuam aut\nimaginem nisi consulto et auctore se poni. cogitauit\netiam de Homeri carminibus abolendis, cur enim sibi non licere dicens, quod Platoni\nlicuisset, qui eum e ciuitate quam constituebat eiecerit? sed et Vergilii ac\nTiti Liui scripta et imagines paulum afuit quin ex omnibus bibliothecis amoueret, quorum\nalterum ut nullius ingenii minimaeque doctrinae, alterum ut uerbosum in historia\nneglegentemque carpebat. de iuris quoque consultis, quasi scientiae eorum omnem usum\naboliturus, saepe iactauit se mehercule effecturum ne quid respondere possint praeter\neum.\nuetera familiarum insignia nobilissimo cuique ademit, Torquato torquem, Cincinnato\ncrinem, Cn. Pompeio stirpis antiquae Magni cognomen. Ptolemaeum, de quo rettuli, et\narcessitum e regno et exceptum honorifice, non alia de causa repente percussit, quam\nquod edente se munus ingressum spectacula conuertisse hominum oculos fulgore purpureae\nabollae animaduertit. pulchros et comatos, quotiens\nsibi occurrerent, occipitio raso deturpabat. erat Aesius Proculus patre primipilari, ob\negregiam corporis amplitudinem et speciem Colosseros dictus; hunc spectaculis detractum\nrepente et in harenam deductum Thraeci et mox hoplomacho comparauit bisque uictorem\nconstringi sine mora iussit et pannis obsitum uicatim circumduci ac mulieribus ostendi,\ndeinde iugulari. nullus denique tam abiectae\ncondicionis tamque extremae sortis fuit, cuius non commodis obtrectaret. Nemorensi regi,\nquod multos iam annos poteretur sacerdotio, ualidiorem aduersarium subornauit. cum\nquodam die muneris essedario Porio post prosperam pugnam seruum suum manumittenti\nstudiosius plausum esset, ita proripuit se spectaculis, ut calcata lacinia togae\npraeceps per gradus iret, indignabundus et clamitans dominum gentium populum ex re\nleuissima plus honoris gladiatori tribuentem quam consecratis principibus aut praesenti\nsibi.\nPudicitiae neque suae neque alienae pepercit. M. Lepidum, Mnesterem\npantomimum, quosdam obsides dilexisse fertur commercio mutui stupri. Valerius Catullus,\nconsulari familia iuuenis, stupratum a se ac latera sibi contubernio eius defessa etiam\nuociferatus est. super sororum incesta et notissimum prostitutae Pyrallidis amorem non\ntemere ulla inlustriore femina abstinuit. quas\nplerumque cum maritis ad cenam uocatas praeterque pedes suos transeuntis diligenter ac\nlente mercantium more considerabat, etiam faciem manu adleuans, si quae pudore\nsubmitterent; quotiens deinde libuisset egressus triclinio, cum maxime placitam\nseuocasset, paulo post recentibus adhuc lasciuiae notis reuersus uel laudabat palam uel\nuituperabat, singula enumerans bona malaue corporis atque concubitus. quibusdam\nabsentium maritorum nomine repudium ipse misit iussitque in acta ita referri.\nNepotatus sumptibus omnium prodigorum ingenia superauit, commentus nouum balnearum\nusum, portentosissima genera ciborum atque cenarum, ut calidis frigidisque unguentis\nlauaretur, pretiosissima margarita aceto liquefacta sorberet, conuiuis ex auro panes et\nobsonia apponeret, aut frugi hominem esse oportere dictitans aut Caesarem. quin et\nnummos non mediocris summae e fastigio basilicae Iuliae per aliquot dies sparsit in\nplebem. fabricauit et deceris Liburnicas gemmatis\npuppibus, uersicoloribus uelis, magna thermarum et porticuum et tricliniorum laxitate\nmagnaque etiam uitium et pomiferarum arborum uarietate; quibus discumbens de die inter\nchoros ac symphonias litora Campaniae peragraret. in extructionibus praetoriorum atque\nuillarum omni ratione posthabita nihil tam efficere concupiscebat quam quod posse effici\nnegaretur. et iactae itaque moles infesto ac profundo\nmari et excisae rupes durissimi silicis et campi montibus aggere aequati et complanata\nfossuris montium iuga, incredibili quidem celeritate, cum morae culpa capite lueretur.\nac ne singula enumerem, immensas opes totumque illud Ti. Caesaris uicies ac septies\nmilies sestertium non toto uertente anno absumpsit.\nExhaustus igitur atque egens ad rapinas conuertit animum uario et exquisitissimo\ncalumniarum et auctionum et uectigalium genere. negabat iure ciuitatem Romanam usurpare\neos, quorum maiores sibi posterisque eam impetrassent, nisi si filii essent, neque enim\nintellegi debere 'posteros' ultra hunc gradum; prolataque Diuorum Iuli et Augusti\ndiplomata ut uetera et obsoleta deflabat. arguebat et\nperperam editos census, quibus postea quacumque de causa quicquam incrementi\naccessisset. testamenta primipilarium, qui ab initio Tiberi principatus neque illum\nneque se heredem reliquissent, ut ingrata rescidit; item ceterorum ut irrita et uana,\nquoscumque quis diceret herede Caesare mori destinasse. quo metu iniecto cum iam et ab\nignotis inter familiares et a parentibus inter liberos palam heres nuncuparetur,\nderisores uocabat, quod post nuncupationem uiuere perseuerarent, et multis uenenatas\nmatteas misit. cognoscebat autem de talibus causis,\ntaxato prius modo summae ad quem conficiendum consideret, confecto demum excitabatur. ac\nne paululum quidem morae patiens super quadraginta reos quondam ex diuersis criminibus\nuna sententia condemnauit gloriatusque est expergefacta e somno Caesonia quantum\negisset, dum ea meridiaret.\nAuctione proposita reliquias omnium spectaculorum subiecit ac uenditauit, exquirens per\nse pretia et usque eo extendens, ut quidam immenso coacti quaedam emere ac bonis exuti\nuenas sibi inciderent. nota res est, Aponio Saturnino inter subsellia dormitante,\nmonitum a Gaio praeconem ne praetorium uirum crebro capitis motu nutantem sibi\npraeteriret, nec licendi finem factum, quoad tredecim gladiatores sestertium nonagies\nignoranti addicerentur.\nin Gallia quoque, cum damnatarum sororum ornamenta et supellectilem et seruos atque\netiam libertos immensis pretiis uendidisset, inuitatus lucro, quidquid instrumenti\nueteris aulae erat ab urbe repetiit, comprensis ad deportandum meritoriis quoque\nuehiculis et pistrinensibus iumentis, adeo ut et panis Romae saepe deficeret et\nlitigatorum plerique, quod occurrere absentes ad uadimonium non possent, causa caderent.\ncui instrumento distrahendo nihil non fraudis ac\nlenocinii adhibuit, modo auaritiae singulos increpans et quod non puderet eos\nlocupletiores esse quam se, modo paenitentiam simulans quod principalium rerum priuatis\ncopiam faceret. compererat prouincialem locupletem ducenta sestertia numerasse\nuocatoribus, ut per fallaciam conuiuio interponeretur, nec tulerat moleste tam magno\naestimari honorem cenae suae; huic postero die sedenti in auctione misit, qui nescio\nquid friuoli ducentis milibus traderet diceretque cenaturum apud Caesarem uocatu\nipsius.\nVectigalia noua atque inaudita primum per publicanos, deinde, quia lucrum exuberabat,\nper centuriones tribunosque praetorianos exercuit, nullo rerum aut hominum genere\nomisso, cui non tributi aliquid imponeret. pro edulibus, quae tota urbe uenirent, certum\nstatumque exigebatur; pro litibus ac iudiciis ubicumque conceptis quadragesima summae,\nde qua litigaretur, nec sine poena, si quis composuisse uel donasse negotium\nconuinceretur; ex gerulorum diurnis quaestibus pars octaua; ex capturis prostitutarum\nquantum quaeque uno concubitu mereret; additumque ad caput legis, ut tenerentur publico\net quae meretricium quiue lenocinium fecissent, nec non et matrimonia obnoxia\nessent.\neius modi uectigalibus indictis neque propositis, cum per ignorantiam scripturae multa\ncommissa fierent, tandem flagitante populo proposuit quidem legem, sed et minutissimis\nlitteris et angustissimo loco, uti ne cui describere liceret. ac ne quod non manubiarum\ngenus experiretur, lupanar in Palatio constituit, districtisque et instructis pro loci\ndignitate compluribus cellis, in quibus matronae ingenuique starent, misit circum fora\net basilicas nomenculatores ad inuitandos ad libidinem iuuenes senesque; praebita\naduenientibus pecunia faenebris appositique qui nomina palam subnotarent, quasi\nadiuuantium Caesaris reditus. ac ne ex lusu quidem\naleae compendium spernens plus mendacio atque etiam periurio lucrabatur. et quondam\nproximo conlusori demandata uice sua progressus in atrium domus, cum praetereuntis duos\nequites R. locupletis sine mora corripi confiscarique iussisset, exultans rediit\ngloriansque numquam se prosperiore alea usum.\nFilia uero nata paupertatem nec iam imperatoria modo sed et patria conquerens onera\nconlationes in alimonium ac dotem puellae recepit. edixit et strenas ineunte anno se\nrecepturum stetitque in uestibulo aedium Kal. Ian. ad captandas stipes, quas plenis ante\neum manibus ac sinu omnis generis turba fundebat. nouissime contrectandae pecuniae\ncupidine incensus, saepe super immensos aureorum aceruos patentissimo diffusos loco et\nnudis pedibus spatiatus et toto corpore aliquamdiu uolutatus est.\nMilitiam resque bellicas semel attigit neque ex destinato, sed cum ad uisendum nemus\nflumenque Clitumni Meuaniam processisset, admonitus de supplendo numero Batauorum, quos\ncirca se habebat, expeditionis Germanicae impetum cepit; neque distulit, sed legionibus\net auxiliis undique excitis, dilectibus ubique acerbissime actis, contracto et omnis\ngeneris commeatu quanto numquam antea, iter ingressus est confecitque modo tam\nfestinanter et rapide, ut praetorianae cohortes contra morem signa iumentis imponere et\nita subsequi cogerentur, interdum adeo segniter delicateque, ut octaphoro ueheretur\natque a propinquarum urbium plebe uerri sibi uias et conspergi propter puluerem\nexigeret.\nPostquam castra attigit, ut se acrem ac seuerum ducem ostenderet, legatos, qui auxilia\nserius ex diuersis locis adduxerant, cum ignominia dimisit; at in exercitu recensendo\nplerisque centurionum maturis iam et nonnullis ante paucissimos quam consummaturi essent\ndies, primos pilos ademit, causatus senium cuiusque et imbecillitatem; ceterorum\nincrepita cupiditate commoda emeritae militiae ad â€ sescentorum milium summam recidit.\nnihil autem amplius quam Adminio Cynobellini\nBritannorum regis filio, qui pulsus a patre cum exigua manu transfugerat, in deditionem\nrecepto, quasi uniuersa tradita insula, magnificas Romam litteras misit, monitis\nspeculatoribus, ut uehiculo ad forum usque et curiam pertenderent nec nisi in aede\nMartis ac frequente senatu consulibus traderent.\nMox deficiente belli materia paucos de custodia Germanos traici occulique trans Rhenum\niussit ac sibi post prandium quam tumultuosissime adesse hostem nuntiari. quo facto\nproripuit se cum amicis et parte equitum praetorianorum in proximam siluam, truncatisque\narboribus et in modum tropaeorum adornatis ad lumina reuersus, eorum quidem qui secuti\nnon essent timiditatem et ignauiam corripuit, comites autem et participes uictoriae nouo\ngenere ac nomine coronarum donauit, quas distinctas solis ac lunae siderumque specie\nexploratorias appellauit. rursus obsides quosdam\nabductos e litterario ludo clamque praemissos, deserto repente conuiuio, cum equitatu\ninsecutus ueluti profugos ac reprehensos in catenis reduxit; in hoc quoque mimo praeter\nmodum intemperans. repetita cena renuntiantis coactum agmen sic ut erant loricatos ad\ndiscumbendum adhortatus est. monuit etiam notissimo Vergili uersu 'durarent secundisque\nse rebus seruarent.'\nAtque inter haec absentem senatum populumque grauissimo obiurgauit edicto, quod Caesare\nproeliante et tantis discriminibus obiecto tempestiua conuiuia, circum et theatra et\namoenos secessus celebrarent.\npostremo quasi perpetraturus bellum, derecta acie in litore Oceani ac ballistis\nmachinisque dispositis, nemine gnaro aut opinante quidnam coepturus esset, repente ut\nconchas legerent galeasque et sinus replerent imperauit, 'spolia Oceani' uocans\n'Capitolio Palatioque debita,' et in indicium uictoriae altissimam turrem excitauit, ex\nqua ut Pharo noctibus ad regendos nauium cursus ignes emicarent; pronuntiatoque militi\ndonatiuo centenis uiritim denariis, quasi omne exemplum liberalitatis supergressus:\n'abite,' inquit, 'laeti, abite locupletes.'\nConuersus hinc ad curam triumphi praeter captiuos ac transfugas barbaros Galliarum\nquoque procerissimum quemque et, ut ipse dicebat, ἀξιοθριάμβευτον, ac nonnullos ex principibus legit ac seposuit ad pompam\ncoegitque non tantum rutilare et summittere comam, sed et sermonem Germanicum addiscere\net nomina barbarica ferre. praecepit etiam triremis, quibus introierat Oceanum, magna ex\nparte itinere terrestri Romam deuehi. scripsit et procuratoribus, triumphum appararent\nquam minima summa, sed quantus numquam alius fuisset, quando in omnium hominum bona ius\nhaberent.\nPrius quam prouincia decederet, consilium iniit nefandae atrocitatis legiones, quae\npost excessum Augusti seditionem olim mouerant, contrucidandi, quod et patrem suum\nGermanicum ducem et se infantem tunc obsedissent, uixque a tam praecipiti cogitatione\nreuocatus, inhiberi nullo modo potuit quin decimare uelle perseueraret. uocatas itaque\nad contionem inermes, atque etiam gladiis depositis, equitatu armato circumdedit.\nsed cum uideret suspecta re plerosque dilabi ad\nresumenda si qua uis fieret arma, profugit contionem confestimque urbem â€ omnem petit,\ndeflexa omni acerbitate in senatum, cui ad auertendos tantorum dedecorum rumores palam\nminabatur, querens inter cetera fraudatum se iusto triumpho, cum ipse paulo ante, ne\nquid de honoribus suis ageretur, etiam sub mortis poena denuntiasset.\naditus ergo in itinere a legatis amplissimi ordinis ut maturaret orantibus, quam maxima\nuoce: 'ueniam,' inquit, 'ueniam, et hic mecum,' capulum gladii crebro uerberans, quo\ncinctus erat. edixit et reuerti se, sed iis tantum qui optarent, equestri ordini et\npopulo; nam se neque ciuem neque principem senatui amplius fore. uetuit etiam quemquam senatorum sibi occurrere. atque omisso uel\ndilato triumpho ouans urbem natali suo ingressus est; intraque quartum mensem periit,\ningentia facinora ausus et aliquanto maiora moliens, siquidem proposuerat Antium, deinde\nAlexandream commigrare interempto prius utriusque ordinis electissimo quoque. quod ne cui dubium uideatur, in secretis eius reperti sunt duo\nlibelli diuerso titulo, alteri 'gladius,' alteri 'pugio' index erat; ambo nomina et\nnotas continebant morti destinatorum. inuenta et arca ingens uariorum uenenorum plena,\nquibus mox a Claudio demersis infecta maria traduntur non sine piscium exitio, quos\nenectos aestus in proxima litora eiecit.\nStatura fuit eminenti, colore expallido, corpore enormi, gracilitate maxima ceruicis et\ncrurum, oculis et temporibus concauis, fronte lata et torua, capillo raro at circa\nuerticem nullo, hirsutus cetera. quare transeunte eo prospicere ex superiore parte aut\nomnino quacumque de causa capram nominare, criminosum et exitiale habebatur. uultum uero\nnatura horridum ac taetrum etiam ex industria efferabat componens ad speculum in omnem\nterrorem ac formidinem.\nValitudo ei neque corporis neque animi constitit. puer comitiali morbo uexatus, in\nadulescentia ita patiens laborum erat, ut tamen nonnumquam subita defectione ingredi,\nstare, colligere semet ac sufferre uix posset. mentis ualitudinem et ipse senserat ac\nsubinde de secessu deque purgando cerebro cogitauit. creditur potionatus a Caesonia\nuxore amatorio quidem medicamento, sed quod in furorem uerterit. incitabatur insomnio maxime; neque enim plus quam tribus nocturnis\nhoris quiescebat ac ne iis quidem placida quiete, sed pauida miris rerum imaginibus, ut\nqui inter ceteras pelagi quondam speciem conloquentem secum uidere uisus sit. ideoque\nmagna parte noctis uigiliae cubandique taedio nunc toro residens, nunc per longissimas\nporticus uagus inuocare identidem atque expectare lucem consuerat.\nNon inmerito mentis ualitudini attribuerim diuersissima in eodem uitia, summam\nconfidentiam et contra nimium metum. nam qui deos tanto opere contemneret, ad minima\ntonitrua et fulgura coniuere, caput obuoluere, at uero maiore proripere se e strato sub\nlectumque condere solebat. peregrinatione quidem Siciliensi irrisis multum locorum\nmiraculis repente a Messana noctu profugit Aetnaei uerticis fumo ac murmure pauefactus.\naduersus barbaros quoque minacissimus, cum trans\nRhenum inter angustias densumque agmen iter essedo faceret, dicente quodam non mediocrem\nfore consternationem sicunde hostis appareat, equum ilico conscendit ac propere reuersus\nad pontes, ut eos calonibus et impedimentis stipatos repperit, impatiens morae per manus\nac super capita hominum translatus est. mox etiam\naudita rebellione Germaniae fugam et subsidia fugae classes apparabat, uno solacio\nadquiescens transmarinas certe sibi superfuturas prouincias, si uictores Alpium iuga, ut\nCimbri, uel etiam urbem, ut Senones quondam, occuparent; unde credo percussoribus eius\npostea consilium natum apud tumultuantes milites ementiendi, ipsum sibi manus intulisse\nnuntio malae pugnae perterritum.\nVestitu calciatuque et cetero habitu neque patrio neque ciuili, ac ne uirili quidem ac\ndenique humano semper usus est. saepe depictas gemmatasque indutus paenulas, manuleatus\net armillatus in publicum processit; aliquando sericatus et cycladatus; ac modo in\ncrepidis uel coturnis, modo in speculatoria caliga, nonnumquam socco muliebri; plerumque\nuero aurea barba, fulmen tenens aut fuscinam aut caduceum deorum insignia, atque etiam\nVeneris cultu conspectus est. triumphalem quidem ornatum etiam ante expeditionem assidue\ngestauit, interdum et Magni Alexandri thoracem repetitum e conditorio eius.\nEx disciplinis liberalibus minimum eruditioni, eloquentiae plurimum attendit,\nquantumuis facundus et promptus, utique si perorandum in aliquem esset. irato et uerba\net sententiae suppetebant, pronuntiatio quoque et uox, ut neque eodem loci prae ardore\nconsisteret et exaudiretur a procul stantibus.\nperoraturus stricturum se lucubrationis suae telum minabatur, lenius comptiusque\nscribendi genus adeo contemnens, ut Senecam tum maxime placentem 'commissiones meras'\ncomponere et 'harenam esse sine calce' diceret. solebat etiam prosperis oratorum\nactionibus rescribere et magnorum in senatu reorum accusationes defensionesque meditari\nac, prout stilus cesserat, uel onerare sententia sua quemque uel subleuare, equestri\nquoque ordine ad audiendum inuitato per edicta.\nSed et aliorum generum artes studiosissime et diuersissimas exercuit. Thraex et auriga,\nidem cantor atque saltator, battuebat pugnatoriis armis, aurigabat extructo plurifariam\ncirco; canendi ac saltandi uoluptate ita efferebatur, ut ne publicis quidem spectaculis\ntemperaret quo minus et tragoedo pronuntianti concineret et gestum histrionis quasi\nlaudans uel corrigens palam effingeret. nec alia de\ncausa uidetur eo die, quo periit, peruigilium indixisse quam ut initium in scaenam\nprodeundi licentia temporis auspicaretur. saltabat autem nonnumquam etiam noctu; et\nquondam tres consulares secunda uigilia in Palatium accitos multaque et extrema\nmetuentis super pulpitum conlocauit, deinde repente magno tibiarum et scabellorum\ncrepitu cum palla tunicaque talari prosiluit ac desaltato cantico abiit. atque hic tam\ndocilis ad cetera natare nesciit.\nQuorum uero studio teneretur, omnibus ad insaniam fauit. Mnesterem pantomimum etiam\ninter spectacula osculabatur, ac si qui saltante eo uel leuiter obstreperet, detrahi\niussum manu sua flagellabat. equiti R. tumultuanti per centurionem denuntiauit, abiret\nsine mora Ostiam perferretque ad Ptolemaeum regem in Mauretaniam codicillos suos; quorum\nexemplum erat: 'ei quem istoc misi, neque boni quicquam neque mali feceris.' Thraeces quosdam Germanis corporis custodibus praeposuit.\nmurmillonum armaturas recidit. Columbo uictori, leuiter tamen saucio, uenenum in plagam\naddidit, quod ex eo Columbinum appellauit; sic certe inter alia uenena scriptum ab eo\nrepertum est. prasinae factioni ita addictus et deditus, ut cenaret in stabulo assidue\net maneret, agitatori Eutycho comisatione quadam in apophoretis uicies sestertium\ncontulit. Incitato equo, cuius causa pridie circenses,\nne inquietaretur, uiciniae silentium per milites indicere solebat, praeter equile\nmarmoreum et praesaepe eburneum praeterque purpurea tegumenta ac monilia e gemmis domum\netiam et familiam et supellectilem dedit, quo lautius nomine eius inuitati acciperentur;\nconsulatum quoque traditur destinasse.\nIta bacchantem atque grassantem non defuit plerisque animus adoriri. sed una\natque altera conspiratione detecta, aliis per inopiam occasionis\ncunctantibus, duo consilium communicauerunt perfeceruntque, non sine conscientia\npotentissimorum libertorum praefectorumque praetori; quod ipsi quoque etsi falso in\nquadam coniuratione quasi participes nominati, suspectos tamen se et inuisos sentiebant.\nnam et statim seductis magnam fecit inuidiam destricto gladio affirmans sponte se\nperiturum, si et illis morte dignus uideretur, nec cessauit ex eo criminari alterum\nalteri atque inter se omnis committere.\nCum placuisset Palatinis ludis spectaculo egressum meridie adgredi, primas sibi partes\nCassius Chaerea tribunus cohortis praetoriae depoposcit, quem Gaius seniorem iam et\nmollem et effeminatum denotare omni probro consuerat et modo signum petenti 'Priapum'\naut 'Venerem' dare, modo ex aliqua causa agenti gratias osculandam manum offerre\nformatam commotamque in obscaenum modum.\nFuturae caedis multa prodigia extiterunt. Olympiae simulacrum Iouis, quod dissolui\ntransferrique Romam placuerat, tantum cachinnum repente edidit, ut machinis labefactis\nopifices diffugerint; superuenitque ilico quidam Cassius nomine, iussum se somnio\naffirmans immolare taurum Ioui. Capitolium Capuae Id.\nMart. de caelo tactum est, item Romae cella Palatini atriensis. nec defuerunt qui\nconiectarent altero ostento periculum a custodibus domino portendi, altero caedem rursus\ninsignem, qualis eodem die facta quondam fuisset. consulenti quoque de genitura sua\nSulla mathematicus certissimam necem appropinquare affirmauit. monuerunt et Fortunae Antiatinae, ut a Cassio caueret; qua causa ille\nCassium Longinum Asiae tum proconsulem occidendum delegauerat, inmemor Chaeream Cassium\nnominari. pridie quam periret, somniauit consistere se in caelo iuxta solium Iouis\nimpulsumque ab eo dextri pedis pollice et in terras praecipitatum. prodigiorum loco\nhabita sunt etiam, quae forte illo ipso die paulo prius acciderant. sacrificans respersus est phoenicopteri sanguine; et pantomimus\nMnester tragoediam saltauit, quam olim Neoptolemus tragoedus ludis, quibus rex Macedonum\nPhilippus occisus est, egerat; et cum in Laureolo mimo, in quo auctor\nproripiens se ruina sanguinem uomit, plures secundarum certatim experimentum artis\ndarent, cruore scaena abundauit. parabatur et in noctem spectaculum, quo argumenta\ninferorum per Aegyptios et Aethiopas explicarentur.\nVIIII. Kal. Febr. hora fere septima cunctatus an ad prandium surgeret marcente adhuc\nstomacho pridiani cibi onere, tandem suadentibus amicis egressus est. cum in crypta, per\nquam transeundum erat, pueri nobiles ex Asia ad edendas in scaena operas euocati\npraepararentur, ut eos inspiceret hortareturque restitit, ac nisi princeps gregis algere\nse diceret, redire ac repraesentare spectaculum uoluit. duplex dehinc fama est: alii tradunt adloquenti pueros a tergo Chaeream ceruicem\ngladio caesim grauiter percussisse praemissa uoce: 'hoc age!' dehinc Cornelium Sabinum,\nalterum e coniuratis, tribunum ex aduerso traiecisse pectus; alii Sabinum summota per\nconscios centuriones turba signum more militiae petisse et Gaio 'Iouem' dante Chaeream\nexclamasse: 'accipe ratum!' respicientique maxillam ictu discidisse. iacentem contractisque membris clamitantem se uiuere ceteri\nuulneribus triginta confecerunt; nam signum erat omnium: 'repete!' quidam etiam per\nobscaena ferrum adegerunt. ad primum tumultum lecticari cum asseribus in auxilium\naccucurrerunt, mox Germani corporis custodes, ac nonnullos ex percussoribus, quosdam\netiam senatores innoxios interemerunt.\nVixit annis uiginti nouem, imperauit triennio et decem mensibus diebusque octo. cadauer\neius clam in hortos Lamianos asportatum et tumultuario rogo semiambustum leui caespite\nobrutum est, postea per sorores ab exilio reuersas erutum et crematum sepultumque. satis\nconstat, prius quam id fieret, hortorum custodes umbris inquietatos; in ea quoque domo,\nin qua occubuerit, nullam noctem sine aliquo terrore transactam, donec ipsa domus\nincendio consumpta sit. perit una et uxor Caesonia gladio a centurione confossa et filia\nparieti inlisa.\nCondicionem temporum illorum etiam per haec aestimare quiuis possit. nam neque caede\nuulgata statim creditum est, fuitque suspicio ab ipso Gaio famam caedis simulatam et\nemissam, ut eo pacto hominum erga se mentes deprehenderet; neque coniurati cuiquam\nimperium destinauerunt; et senatus in asserenda libertate adeo consensit, ut consules\nprimo non in curiam, quia Iulia uocabatur, sed in Capitolium conuocarent, quidam uero\nsententiae loco abolendam Caesarum memoriam ac diruenda templa censuerint. obseruatum\nautem notatumque est in primis Caesares omnes, quibus Gai praenomen fuerit, ferro\nperisse, iam inde ab eo, qui Cinnanis temporibus sit occisus.\n"};
