var sequence = {"name":"Cicero, Marcus Tullius. De Lege Agraria","data":"imberba iuventute\nCapuam colonis deductis occupabunt, Atellam praesidio communient, Nuceriam, Cumas\nmultitudine suorum obtinebunt, cetera oppida praesidiis devincient.\nVenibit igitur sub praecone tota Propontis atque Hellespontus, addicetur omnis\nora Lyciorum atque Cilicum, Mysia et Phrygia eidem condicioni legique parebunt.\npraedam, manubias, sectionem, castra denique Cn. Pompei sedente\nimperatore xviri vendent.\n* * * quae res aperte petebatur, ea nunc occulte cuniculis oppugnatur.\ndicent enim xviri, id quod et dicitur a multis et\nsaepe dictum est, post eosdem consules regis Alexandri testamento regnum illud\npopuli Romani esse factum. dabitis igitur Alexandream clam petentibus\neis quibus apertissime pugnantibus restitistis? haec, per deos\nimmortalis! utrum esse vobis consilia siccorum an vinolentorum somnia, et utrum\ncogitata sapientium an optata furiosorum videntur?\nvidete nunc proximo capite ut impurus helluo\nturbet rem publicam, ut a maioribus nostris possessiones relictas disperdat ac\ndissipet, ut sit non minus in populi Romani patrimonio nepos quam in suo.\nperscribit in sua lege vectigalia quae xviri vendant,\nhoc est, proscribit auctionem publicorum bonorum. agros emi volt qui\ndividantur; quaerit pecuniam. videlicet excogitabit aliquid atque\nadferet. nam superioribus capitibus dignitas populi Romani\nviolabatur, nomen imperi in commune odium orbis terrae vocabatur, urbes pacatae,\nagri sociorum, regum status xviris donabantur; nunc praesens pecunia,\ncerta, numerata quaeritur.\nexspecto\nquid tribunus plebis vigilans et acutus excogitet. 'Veneat,' inquit, 'silva\nScantia.' Vtrum tandem hanc silvam in relictis possessionibus, an in censorum\npascuis invenisti? si quid est quod indagaris, inveneris, ex tenebris\nerueris, quamquam iniquum est, tamen consume sane, quod commodum est, quoniam\nquidem tu attulisti; silvam vero tu Scantiam vendas nobis consulibus atque hoc\nsenatu? tu ullum vectigal attingas, tu populo Romano subsidia belli, tu\nornamenta pacis eripias? tum vero hoc me inertiorem consulem iudicabo\nquam illos fortissimos viros qui apud maiores nostros fuerunt, quod, quae\nvectigalia illis consulibus populo Romano parta sunt, ea me consule ne retineri\nquidem potuisse iudicabuntur.\nvendit Italiae possessiones ex ordine omnis. sane est in\neo diligens; nullam enim praetermittit. persequitur in tabulis\ncensoriis totam Siciliam; nullum aedificium, nullos agros relinquit. Audistis\nauctionem populi Romani proscriptam a tribuno plebis, constitutam in mensem\nIanuarium, et, credo, non dubitatis quin idcirco haec aerari causa non\nvendiderint ei qui armis et virtute pepererunt, ut esset quod nos largitionis\ncausa venderemus.\nvidete nunc quo adfectent iter apertius quam antea. nam\nsuperiore parte legis quem ad modum Pompeium oppugnarent, a me indicati sunt;\nnunc iam se ipsi indicabunt. iubent venire agros Attalensium atque\nOlympenorum quos populo Romano P. Servili, fortissimi viri, victoria\nadiunxit, deinde agros in Macedonia regios qui partim T. Flaminini, partim L.\nPauli qui Persen vicit virtute parti sunt, deinde agrum optimum et\nfructuosissimum Corinthium qui L. Mummi imperio ac felicitate ad vectigalia\npopuli Romani adiunctus est, post autem agros in Hispania apud Carthaginem novam\nduorum Scipionum eximia virtute possessos; tum vero ipsam veterem Carthaginem\nvendunt quam P. Africanus nudatam tectis ac moenibus sive ad notandam\nCarthaginiensium calamitatem, sive ad testificandam nostram victoriam, sive\noblata aliqua religione ad aeternam hominum memoriam consecravit.\nhis insignibus atque infulis imperi\nvenditis quibus ornatam nobis maiores nostri rem publicam tradiderunt, iubent\neos agros venire quos rex Mithridates in Paphlagonia, Ponto Cappadociaque\npossederit. num obscure videntur prope hasta praeconis insectari Cn.\nPompei exercitum qui venire iubeant eos ipsos agros in quibus ille etiam nunc\nbellum gerat atque versetur?\nhoc vero cuius modi est, quod eius auctionis quam constituunt locum\nsibi nullum definiunt? nam\nxviris quibus in locis ipsis videatur vendendi potestas lege\npermittitur. censoribus vectigalia locare nisi in conspectu populi\nRomani non licet; his vendere vel in ultimis terris licebit? at hoc\netiam nequissimi homines consumptis patrimoniis faciunt ut in atriis\nauctionariis potius quam in triviis aut in compitis auctionentur; hic permittit\nsua lege xviris ut in quibus commodum sit tenebris, ut in qua velint\nsolitudine, bona populi Romani possint divendere.\niam illa omnibus in provinciis, regnis, liberis\npopulis quam acerba, quam formidolosa, quam quaestuosa concursatio\nxviralis futura sit, non videtis? hereditatum obeundarum\ncausa quibus vos legationes dedistis, qui et privati et privatum ad negotium\nexierunt non maximis opibus neque summa auctoritate praediti, tamen auditis\nprofecto quam graves eorum adventus sociis nostris esse soleant.\nquam ob rem quid putatis impendere hac lege\nomnibus gentibus terroris et mali, cum immittantur in orbem terrarum\nxviri summo cum imperio, summa cum avaritia infinitaque omnium\nrerum cupiditate? quorum cum adventus graves, cum fasces formidolosi, tum vero\niudicium ac potestas erit non ferenda; licebit enim quod videbitur publicum\niudicare, quod iudicarint vendere. etiam illud quod homines sancti\nnon facient, ut pecuniam accipiant ne vendant, tamen id eis ipsum per legem\nlicebit. hinc vos quas spoliationes, quas pactiones, quam denique in\nomnibus locis nundinationem iuris ac fortunarum fore putatis?\netenim, quod superiore parte legis praefinitum\nfuit, 'Svlla et Pompeio consvlibvs,' id rursus liberum\ninfinitumque fecerunt. iubet enim\neosdem xviros omnibus agris publicis pergrande vectigal imponere, ut\nidem possint et liberare agros quos commodum sit et quos ipsis libeat publicare.\nquo in iudicio perspici non potest utrum severitas acerbior an\nbenignitas quaestuosior sit futura.\nsunt tamen in tota lege exceptiones duae non tam iniquae quam\nsuspiciosae. excipit enim in vectigali imponendo agrum Recentoricum\nSiciliensem, in vendendis agris eos agros de quibus cautum sit foedere.\nhi sunt in Africa, qui ab Hiempsale possidentur.\nhic quaero, si Hiempsali satis est cautum\nfoedere et Recentoricus ager privatus est, quid attinuerit excipi; sin et foedus\nillud habet aliquam dubitationem et ager Recentoricus dicitur non numquam esse\npublicus, quem putet existimaturum duas causas in orbe terrarum repertas quibus\ngratis parceret. num quisnam tam abstrusus usquam nummus videtur quem\nnon architecti huiusce legis olfecerint? provincias, civitates\nliberas, socios, amicos, reges denique exhauriunt, admovent manus vectigalibus\npopuli Romani.\nnon est satis.\naudite, audite vos qui amplissimo populi senatusque iudicio\nexercitus habuistis et bella gessistis: quod ad quemque pervenerit ex praeda, ex\nmanubiis, ex auro coronario, quod neque consumptum in monumento neque in\naerarium relatum sit, id ad xviros referri iubet! hoc\ncapite multa sperant; in omnis imperatores heredesque eorum quaestionem suo\niudicio comparant, sed maximam pecuniam se a Fausto ablaturos arbitrantur.\nquam causam suscipere iurati iudices noluerunt, hanc isti\nxviri susceperunt: idcirco a iudicibus fortasse praetermissam\nesse arbitrantur quod sit ipsis reservata.\ndeinde etiam in reliquum tempus diligentissime sancit ut, quod\nquisque imperator habeat pecuniae, protinus ad xviros deferat.\nhic tamen excipit Pompeium simillime, ut mihi videtur, atque ut\nilla lege qua peregrini Roma eiciuntur Glaucippus excipitur. non enim\nhac exceptione unus adficitur beneficio, sed unus privatur iniuria.\nsed cui manubias remittit, in huius vectigalia invadit.\niubet enim pecunia, si qua post nos consules ex novis\nvectigalibus recipiatur, hac uti xviros. quasi vero non\nintellegamus haec eos vectigalia quae Cn. Pompeius adiunxerit vendere cogitare.\nvidetis iam, patres conscripti, omnibus rebus et modis constructam et\ncoacervatam pecuniam xviralem. minuetur huius pecuniae\ninvidia; consumetur enim in agrorum emptionibus. optime.\nquis ergo emet agros istos? idem\nxviri; tu, Rulle,—missos enim facio ceteros—emes quod voles, vendes\nquod voles; utrumque horum facies quanti voles. cavet enim vir\noptimus ne emat ab invito. quasi vero non intellegamus ab invito\nemere iniuriosum esse, ab non invito quaestuosum. quantum tibi agri\nvendet, ut alios omittam, socer tuus, et, si ego eius aequitatem animi probe\nnovi, vendet non invitus? facient idem ceteri libenter, ut\npossessionis invidiam pecunia commutent, accipiant quod cupiunt, dent quod\nretinere vix possunt.\nnunc perspicite omnium rerum infinitam atque intolerandam licentiam.\npecunia coacta est ad agros emendos; ei porro ab invitis non\nementur. si consenserint possessores non vendere, quid futurum est?\nreferetur pecunia? non licet. exigetur?\nvetat. verum esto; nihil est quod non emi possit, si\ntantum des quantum velit venditor. spoliemus orbem terrarum, vendamus\nvectigalia, effundamus aerarium, ut locupletatis aut invidiae aut pestilentiae\npossessoribus agri tamen emantur.\nquid tum? quae erit in istos agros deductio, quae totius rei ratio\natque descriptio? 'deducentur,' inquit, 'coloniae.' quot?\nquorum hominum? in quae loca? quis enim non videt in coloniis esse\nhaec omnia consideranda? tibi nos, Rulle, et istis tuis harum omnium\nrerum machinatoribus totam Italiam inermem tradituros existimasti, quam\npraesidiis confirmaretis, coloniis occuparetis, omnibus vinclis devinctam et\nconstrictam teneretis? Vbi enim cavetur ne in Ianiculo coloniam constituatis, ne\nurbem hanc urbe alia premere atque urgere possitis? 'non faciemus,'\ninquit. primum nescio, deinde timeo, postremo non committam ut vestro\nbeneficio potius quam nostro consilio salvi esse possimus.\nquod vero totam\nItaliam vestris coloniis complere voluistis, id cuius modi esset neminemne\nnostrum intellecturum existimavistis? scriptum est enim: 'Qvae\nin mvnicipia qvasqve in colonias xviri velint, dedvcant colonos qvos velint\net eis agros adsignent qvibvs in locis velint,' ut, cum totam\nItaliam militibus suis occuparint, nobis non modo dignitatis retinendae, verum\nne libertatis quidem recuperandae spes relinquatur. atque haec a me\nsuspicionibus et coniectura coarguuntur.\niam omnis omnium tolletur error, iam aperte ostendent sibi\nnomen huius rei publicae, sedem urbis atque imperi, denique hoc templum Iovis\noptimi\nmaximi atque hanc arcem omnium gentium displicere. Capuam deduci\ncolonos volunt, illam urbem huic urbi rursus opponere, illuc opes suas deferre\net imperi nomen transferre cogitant. qui locus propter ubertatem\nagrorum abundantiamque rerum omnium superbiam et crudelitatem genuisse dicitur,\nibi nostri coloni delecti ad omne facinus a xviris conlocabuntur, et,\ncredo, qua in urbe homines in vetere dignitate fortunaque nati copiam rerum\nmoderate ferre non potuerunt, in ea isti vestri satellites modeste insolentiam\nsuam continebunt.\nmaiores nostri\nCapua magistratus, senatum, consilium commune, omnia denique insignia rei\npublicae sustulerunt, neque aliud quicquam in urbe nisi inane nomen Capuae\nreliquerunt, non crudelitate—quid enim illis fuit clementius qui etiam externis\nhostibus victis sua saepissime reddiderunt?—sed consilio, quod videbant, si quod\nrei publicae vestigium illis moenibus contineretur, urbem ipsam imperio\ndomicilium praebere posse; vos haec, nisi evertere rem publicam cuperetis ac\nvobis novam dominationem comparare, credo, quam perniciosa essent non videretis.\nquid enim cavendum est in coloniis deducendis? si\nluxuries, Hannibalem ipsum Capua corrupit, si superbia, nata inibi esse haec ex\nCampanorum fastidio videtur, si praesidium, non praeponitur huic urbi ista\ncolonia, sed opponitur. at quem ad modum armatur, di immortales!\nnam bello Punico quicquid potuit Capua, potuit ipsa per sese;\nnunc omnes urbes quae circum Capuam sunt a colonis per eosdem xviros\noccupabuntur; hanc enim ob causam permittit ipsa lex, in omnia quae velint\noppida colonos ut xviri deducant quos velint. atque his\ncolonis agrum Campanum et Stellatem campum dividi iubet.\nnon queror deminutionem vectigalium, non\nflagitium huius iacturae atque damni, praetermitto illa quae nemo est quin\ngravissime et verissime conqueri possit, nos caput patrimoni publici,\npulcherrimam populi Romani possessionem, subsidium annonae, horreum belli, sub\nsigno claustrisque rei publicae positum vectigal servare non potuisse, eum\ndenique nos agrum P. Rullo concessisse, qui ager ipse per sese et Sullanae\ndominationi et Gracchorum largitioni restitisset; non dico solum hoc in re\npublica vectigal esse quod amissis aliis remaneat, intermissis non conquiescat,\nin pace niteat, in bello non obsolescat, militem sustentet, hostem non\npertimescat; praetermitto omnem hanc orationem et contioni reservo; de periculo\nsalutis ac libertatis loquor.\nquid\nenim existimatis integrum vobis in re publica fore aut in vestra libertate ac\ndignitate retinenda, cum Rullus atque ei quos multo magis quam Rullum timetis\ncum omni egentium atque improborum manu, cum omnibus copiis, cum omni argento et\nauro Capuam et urbis circa Capuam occuparint?\nhis ego rebus, patres conscripti, resistam vehementer atque acriter\nneque patiar homines ea me consule expromere quae contra rem publicam iam diu\ncogitarunt.\nErrastis, Rulle, vehementer et tu\net non nulli conlegae tui qui sperastis vos contra consulem veritate, non\nostentatione popularem posse in evertenda re publica populares existimari.\nlacesso vos, in contionem voco, populo Romano disceptatore uti\nvolo. etenim, ut circumspiciamus\nomnia quae populo grata atque iucunda sunt, nihil tam populare quam pacem, quam\nconcordiam, quam otium reperiemus. sollicitam mihi civitatem\nsuspicione, suspensam metu, perturbatam vestris legibus et contionibus et\ndeductionibus tradidistis; spem improbis ostendistis, timorem bonis iniecistis,\nfidem de foro, dignitatem de re publica sustulistis.\nhoc motu atque hac perturbatione animorum atque\nrerum cum populo Romano vox et auctoritas consulis repente in tantis tenebris\ninluxerit, cum ostenderit nihil esse metuendum, nullum exercitum, nullam manum,\nnullas colonias, nullam venditionem vectigalium, nullum imperium novum, nullum\nregnum xvirale, nullam alteram Romam neque aliam sedem imperi nobis\nconsulibus futuram summamque tranquillitatem pacis atque oti, verendum, credo,\nnobis erit ne vestra ista praeclara lex agraria magis popularis esse videatur.\nCum vero scelera consiliorum vestrorum\nfraudemque legis et insidias quae ipsi populo Romano a popularibus tribunis\nplebis fiant ostendero, pertimescam, credo, ne mihi non liceat contra vos in\ncontione consistere, praesertim cum mihi deliberatum et constitutum sit ita\ngerere consulatum quo uno modo geri graviter et libere potest, ut neque\nprovinciam neque honorem neque ornamentum aliquod aut commodum neque rem ullam\nquae a tribuno plebis impediri possit appetiturus sim.\ndicit frequentissimo senatu consul Kalendis\nIanuariis sese, si status hic rei publicae maneat neque aliquod negotium\nexstiterit quod honeste subterfugere non possit, in provinciam non iturum.\nsic me in hoc magistratu geram, patres conscripti, ut possim\ntribunum plebis rei publicae iratum coercere, mihi iratum contemnere.\nquam ob rem, per deos immortalis! conligite vos, tribuni plebis,\ndeserite eos a quibus, nisi prospicitis, brevi tempore deseremini, conspirate\nnobiscum, consentite cum bonis, communem rem publicam communi studio atque amore\ndefendite. multa sunt occulta rei publicae volnera, multa nefariorum\ncivium perniciosa consilia; nullum externum periculum est, non rex, non gens\nulla, non natio pertimescenda est; inclusum malum, intestinum ac domesticum est.\nhuic pro se quisque nostrum mederi atque hoc omnes sanare velle\ndebemus.\nerratis, si senatum\nprobare ea quae dicuntur a me putatis, populum autem esse in alia voluntate.\nomnes qui se incolumis volent sequentur auctoritatem consulis\nsoluti a cupiditatibus, liberi a delictis, cauti in periculis, non timidi in\ncontentionibus. quod si qui vestrum spe ducitur se posse turbulenta\nratione honori velificari suo, primum me consule id sperare desistat, deinde\nhabeat me ipsum sibi documento, quem equestri ortum loco consulem videt, quae\nvitae via facillime viros bonos ad honorem dignitatemque perducat.\nquod si vos vestrum mihi studium, patres conscripti, ad communem\ndignitatem defendendam profitemini, perficiam profecto, id quod maxime res\npublica desiderat, ut huius ordinis auctoritas, quae apud maiores nostros fuit,\neadem nunc longo intervallo rei publicae restituta esse videatur.\nest hoc in more positum, Quirites, institutoque maiorum, ut ei qui\nbeneficio vestro imagines familiae suae consecuti sunt eam primam habeant\ncontionem, qua gratiam benefici vestri cum suorum laude coniungant.\nqua in oratione non nulli aliquando digni maiorum loco\nreperiuntur, plerique autem hoc perficiunt ut tantum maioribus eorum debitum\nesse videatur, unde etiam quod posteris solveretur redundaret. mihi,\nQuirites, apud vos de meis maioribus dicendi facultas non datur, non quo non\ntales fuerint qualis nos illorum sanguine creatos disciplinisque institutos\nvidetis, sed quod laude populari atque honoris vestri luce caruerunt.\nde me autem ipso vereor ne adrogantis sit\napud vos dicere, ingrati tacere. nam et quibus studiis hanc\ndignitatem consecutus sim memet ipsum commemorare perquam grave est, et silere\nde tantis vestris beneficiis nullo modo possum. qua re adhibebitur a\nme certa ratio moderatioque dicendi, ut quid a vobis acceperim commemorem, qua\nre dignus vestro summo honore singularique iudicio sim, ipse modice dicam, si\nnecesse erit, vos eosdem existimaturos putem qui iudicavistis.\nme perlongo intervallo prope memoriae temporumque nostrorum primum\nhominem novum consulem fecistis et eum locum quem nobilitas praesidiis firmatum\natque omni ratione obvallatum tenebat me duce rescidistis virtutique in posterum\npatere voluistis. neque me tantum modo consulem, quod est ipsum per\nsese amplissimum, sed ita fecistis quo modo pauci nobiles in hac civitate\nconsules facti sunt, novus ante me nemo.\nnam profecto, si recordari volueritis de novis hominibus,\nreperietis eos qui sine repulsa consules facti sunt diuturno labore atque aliqua\noccasione esse factos, cum multis annis post petissent quam praetores fuissent,\naliquanto serius quam per aetatem ac per leges liceret; qui autem anno suo\npetierint, sine repulsa non esse factos; me esse unum ex omnibus novis hominibus\nde quibus meminisse possimus, qui consulatum petierim cum primum licitum sit,\nconsul factus sim cum primum petierim, ut vester honos ad mei temporis diem\npetitus, non ad alienae petitionis occasionem interceptus, nec diuturnis\nprecibus efflagitatus, sed dignitate impetratus esse videatur.\nestillud amplissimum quod paulo ante commemoravi,\nQuirites, quod hoc honore ex novis hominibus primum me multis post annis\nadfecistis, quod prima petitione, quod anno meo, sed tamen magnificentius atque\nornatius esse illo nihil potest, quod meis comitiis non tabellam vindicem\ntacitae libertatis, sed vocem vivam prae vobis indicem vestrarum erga me\nvoluntatum ac studiorum tulistis. itaque me non extrema diribitio\nsuffragiorum, sed primi illi vestri concursus, neque singulae voces praeconum,\nsed una vox universi populi Romani consulem declaravit.\nhoc ego tam insigne,\ntam singulare vestrum beneficium,Quirites, cum ad animi mei fructum atque laetitiam duco esse permagnum, tum ad\ncuram sollicitudinemque multo magis. versantur enim, Quirites, in\nanimo meo multae et graves cogitationes quae mihi nullam partem neque diurnae\nneque nocturnae quietis impertiunt, primum tuendi consulatus, quae cum omnibus\nest difficilis et magna ratio, tum vero mihi praeter ceteros cuius errato nulla\nvenia, recte facto exigua laus et ab invitis expressa proponitur; non dubitanti\nfidele consilium, non laboranti certum subsidium nobilitatis ostenditur.\nquod si solus in discrimen aliquod adducerer, ferrem, Quirites,\nanimo aequiore; sed mihi videntur certi homines, si qua in re me non modo\nconsilio verum etiam casu lapsum esse arbitrabuntur, vos universos qui me\nantetuleritis nobilitati vituperaturi. mihi autem, Quirites, omnia\npotius perpetienda esse duco quam non ita gerendum consulatum ut in omnibus meis\nfactis atque consiliis vestrum de me factum consiliumque laudetur.\naccedit etiam ille mihi summus labor ac difficillima ratio\nconsulatus gerendi, quod non eadem mihi qua superioribus consulibus lege et\ncondicione utendum esse decrevi, qui aditum huius loci conspectumque vestrum\npartim magno opere fugerunt, partim non vehementer secuti sunt. ego\nautem non solum hoc in loco dicam ubi est id dictu facillimum, sed in ipso\nsenatu in quo esse locus huic voci non videbatur popularem me futurum esse\nconsulem prima illa mea oratione Kalendis Ianuariis dixi.\nneque enim ullo modo facere possum ut, cum me\nintellegam non hominum potentium studio, non excellentibus gratiis paucorum, sed\nuniversi populi Romani iudicio consulem ita factum ut nobilissimis hominibus\nlonge praeponerer, non et in hoc magistratu et in omni vita videar\nesse popularis. sed mihi ad huius verbi vim et\ninterpretationem vehementer opus est vestra sapientia. versatur enim\nmagnus error propter insidiosas non nullorum simulationes qui, cum populi non\nsolum commoda verum etiam salutem oppugnant et impediunt, oratione adsequi\nvolunt ut populares esse videantur.\nego qualem Kalendis Ianuariis acceperim rem publicam, Quirites,\nintellego, plenam sollicitudinis, plenam timoris; in qua nihil erat mali, nihil\nadversi quod non boni metuerent, improbi exspectarent; omnia turbulenta consilia\ncontra hunc rei publicae statum et contra vestrum otium partim iniri, partim\nnobis consulibus designatis inita esse dicebantur; sublata erat de foro fides\nnon ictu aliquo novae calamitatis, sed suspicione ac perturbatione iudiciorum,\ninfirmatione rerum iudicatarum; novae dominationes, extraordinaria non imperia,\nsed regna quaeri putabantur.\nquae cum ego non solum suspicarer, sed plane\ncernerem—neque enim obscure gerebantur—dixi in senatu in hoc magistratu me\npopularem consulem futurum. quid enim est tam populare quam pax? qua\nnon modo ei quibus natura sensum dedit sed etiam tecta atque agri mihi laetari\nvidentur. quid tam populare quam libertas? quam non solum ab\nhominibus verum etiam a bestiis expeti atque omnibus rebus anteponi videtis.\nquid tam populare quam otium? quod ita iucundum est ut et vos et\nmaiores vestri et fortissimus quisque vir maximos labores suscipiendos putet, ut\naliquando in otio possit esse, praesertim in imperio ac dignitate.\nquin idcirco etiam maioribus nostris praecipuam laudem gratiamque\ndebemus, quod eorum labore est factum uti impune in otio esse possemus.\nqua re qui possum non esse popularis, cum videam haec omnia,\nQuirites, pacem externam, libertatem propriam generis ac nominis vestri, otium\ndomesticum, denique omnia quae vobis cara atque ampla sunt in fidem et quodam\nmodo in patrocinium mei consulatus esse conlata?\nneque enim, Quirites, illud vobis iucundum aut\npopulare debet videri, largitio aliqua promulgata, quae verbis ostentari potest,\nre vera fieri nisi exhausto aerario nullo pacto potest; neque vero illa\npopularia sunt existimanda, iudiciorum perturbationes, rerum iudicatarum\ninfirmationes, restitutio damnatorum, qui civitatum adflictarum perditis iam\nrebus extremi exitiorum solent esse exitus; nec, si qui agros populo Romano\npollicentur, si aliud quiddam obscure moliuntur, aliud spe ac specie\nsimulationis ostentant, populares existimandi sunt.\nnam vere dicam, Quirites, genus ipsum legis agrariae vituperare non\npossum. venit enim mihi in mentem duos clarissimos, ingeniosissimos,\namantissimos plebei Romanae viros, ti. et C. Gracchos, plebem in\nagris publicis constituisse, qui agri a privatis antea possidebantur.\nnon sum autem ego is consul qui, ut plerique, nefas esse arbitrer\nGracchos laudare, quorum consiliis, sapientia, legibus multas esse video rei\npublicae partis constitutas.\nitaque, ut initio mihi designato consuli nuntiabatur legem agrariam\ntribunos plebis designatos conscribere, cupiebam quid cogitarent cognoscere;\netenim arbitrabar, quoniam eodem anno gerendi nobis essent magistratus, esse\naliquam oportere inter nos rei publicae bene administrandae societatem.\nCum familiariter me in eorum sermonem\ninsinuarem ac darem, celabar, excludebar, et, cum ostenderem, si lex utilis\nplebi Romanae mihi videretur, auctorem me atque adiutorem futurum, tamen\naspernabantur hanc liberalitatem meam; negabant me adduci posse ut ullam\nlargitionem probarem. finem feci offerendi mei ne forte mea sedulitas\naut insidiosa aut impudens videretur. interea non desistebant clam\ninter se convenire, privatos quosdam adhibere, ad suos coetus occultos noctem\nadiungere et solitudinem. quibus rebus quanto in metu fuerimus, ex\nvestra sollicitudine in qua illis temporibus fuistis facile adsequi coniectura\npoteritis.\nineunt tandem\nmagistratus tribuni plebis; contio exspectatur P. Rulli, quod et princeps erat\nagrariae legis et truculentius se gerebat quam ceteri. iam designatus\nalio voltu, alio vocis sono, alio incessu esse meditabatur, vestitu obsoletiore,\ncorpore inculto et horrido, capillatior quam ante barbaque maiore, ut oculis et\naspectu denuntiare omnibus vim tribuniciam et minitari rei publicae videretur.\nlegem hominis contionemque exspectabam; lex initio nulla\nproponitur, contionem in pridie Idus advocari iubet. summa cum\nexspectatione concurritur. explicat orationem sane longam et verbis\nvalde bonis. Vnum erat quod mihi vitiosum videbatur, quod tanta ex frequentia\ninveniri nemo potuit qui intellegere posset quid diceret. hoc ille\nutrum insidiarum causa fecerit, an hoc genere eloquentiae delectetur nescio.\ntametsi, qui acutiores in contione steterant, de lege agraria\nnescio quid voluisse eum dicere suspicabantur. aliquando tandem me\ndesignato lex in publicum proponitur. concurrunt iussu meo plures uno\ntempore librarii, descriptam legem ad me adferunt.\nomni hoc\nratione vobis confirmare possum, Quirites, hoc animo me ad legendam legem\ncognoscendamque venisse ut, si eam vobis accommodatam atque utilem esse\nintellegerem, auctor eius atque adiutor essem. non enim natura neque\ndiscidio neque odio penitus insito bellum nescio quod habet susceptum consulatus\ncum tribunatu, quia persaepe seditiosis atque improbis tribunis plebis boni et\nfortes consules obstiterunt, et quia vis tribunicia non numquam libidini\nrestitit consulari. non potestatum dissimilitudo, sed animorum\ndisiunctio dissensionem facit.\nitaque hoc animo legem sumpsi in manus ut eam cuperem esse\naptam vestris commodis et eius modi quam consul re, non oratione popularis et\nhoneste et libenter posset defendere. atque ego a primo capite legis\nusque ad extremum reperio, Quirites, nihil aliud cogitatum, nihil aliud\nsusceptum, nihil aliud actum nisi uti x reges aerari, vectigalium,\nprovinciarum omnium, totius rei publicae, regnorum, liberorum populorum, orbis\ndenique terrarum domini constituerentur legis agrariae simulatione atque nomine.\nsic confirmo, Quirites, hac lege agraria pulchra atque populari\ndari vobis nihil, condonari certis hominibus omnia, ostentari populo Romano\nagros, eripi etiam libertatem, privatorum pecunias augeri, publicas exhauriri,\ndenique, quod est indignissimum, per tribunum plebis, quem maiores praesidem\nlibertatis custodemque esse voluerunt, reges in civitate constitui.\nquae cum,\nQuirites, exposuero,\nsi falsa vobis videbuntur esse, sequar auctoritatem vestram, mutabo meam\nsententiam; sin insidias fieri libertati vestrae simulatione largitionis\nintellegetis, nolitote dubitare plurimo sudore et sanguine maiorum vestrorum\npartam vobisque traditam libertatem nullo vestro labore consule adiutore\ndefendere.\nprimum caput est legis agrariae quo, ut illi putant, temptamini\nleviter quo animo libertatis vestrae deminutionem ferre possitis.\niubet enim tribunum plebis qui eam legem tulerit creare\nxviros per tribus xvii, ut, quem viiii\ntribus fecerint, is xvir sit.\nhic quaero quam ob causam initium rerum ac legum suarum hinc\nduxerit ut populus Romanus suffragio privaretur. totiens legibus\nagrariis curatores constituti sunt iiiviri, vviri,\nxviri; quaero a populari tribuno plebis ecquando nisi per\nxxxv tribus creati sint. etenim cum omnis potestates,\nimperia, curationes ab universo populo Romano proficisci convenit, tum eas\nprofecto maxime quae constituuntur ad populi fructum aliquem et commodum, in quo\net universi deligant quem populo Romano maxime consulturum putent, et unus\nquisque studio et suffragio suo viam sibi ad beneficium impetrandum munire\npossit. hoc tribuno plebis potissimum venit in mentem, populum\nRomanum universum privare suffragiis, paucas tribus non certa condicione iuris,\nsed sortis beneficio fortuito ad usurpandam libertatem vocare.\n'item,' inquit, 'eodemqve\nmodo,' capite altero, 'vt comitiis pontificis\nmaximi.' ne hoc quidem vidit, maiores nostros tam fuisse\npopularis ut, quem per populum creari fas non erat propter religionem sacrorum,\nin eo tamen propter amplitudinem sacerdoti voluerint populo supplicari.\natque hoc idem de ceteris sacerdotiis Cn. Domitius, tribunus\nplebis, vir clarissimus, tulit, quod populus per religionem sacerdotia mandare\nnon poterat, ut minor pars populi vocaretur; ab ea parte qui esset factus, is a\nconlegio cooptaretur.\nvidete quid\nintersit inter Cn. Domitium, tribunum plebis, hominem nobilissimum, et P. Rullum\nqui temptavit, ut opinor, patientiam vestram, cum se nobilem esse diceret.\nDomitius, quod per caerimonias populi fieri non poterat, ratione adsecutus est,\nut id, quoad posset, quoad fas esset, quoad liceret, populi ad partis daret;\nhic, quod populi semper proprium fuit, quod nemo imminuit, nemo mutavit quin ei\nqui populo agros essent adsignaturi ante acciperent a populo beneficium quam\ndarent, id totum eripere vobis atque e manibus extorquere conatus est.\nille, quod dari populo nullo modo poterat, tamen quodam modo\ndedit; hic, quod adimi nullo pacto potest, tamen quadam ratione eripere conatur.\nquaeret quispiam in tanta iniuria tantaque impudentia quid spectarit.\nnon defuit consilium; fides erga plebem Romanam, Quirites,\naequitas in vos libertatemque vestram vehementer defuit. iubet enim\ncomitia xviris habere creandis eum qui legem tulerit. hoc\ndicam planius: iubet Rullus, homo non cupidus neque appetens, habere\ncomitia Rullum. nondum reprehendo; video fecisse alios; illud quod\nnemo fecit, de minore parte populi, quo pertineat videte. habebit\ncomitia, volet eos renuntiare quibus regia potestas hac lege quaeritur; universo\npopulo neque ipse committit neque illi horum consiliorum auctores committi recte\nputant posse.\nsortietur tribus idem\nRullus. homo felix educet quas volet tribus. quos\nviiii tribus xviros fecerint ab eodem Rullo eductae, hos\nomnium rerum, ut iam ostendam, dominos habebimus. atque hi, ut grati\nac memores benefici esse videantur, aliquid se viiii tribuum notis\nhominibus debere confitebuntur, reliquis vero vi et xx\ntribubus nihil erit quod non putent posse suo iure se denegare. quos\ntandem igitur xviros fieri volt? se primum. qui\nlicet? leges enim sunt veteres neque eae consulares, si quid interesse hoc\narbitramini, sed tribuniciae vobis maioribusque vestris vehementer gratae atque\niucundae; Licinia est lex et altera Aebutia, quae non modo eum qui tulerit de\naliqua curatione ac potestate sed etiam conlegas eius, cognatos, adfinis\nexcipit, ne eis ea potestas curatiove mandetur.\netenim si populo consulis, remove te a suspicione alicuius tui\ncommodi, fac fidem te nihil nisi populi utilitatem et fructum quaerere, sine ad\nalios potestatem, ad te gratiam benefici tui pervenire. nam hoc\nquidem vix est liberi populi, vix vestrorum animorum ac magnificentiae.\nquis legem tulit? Rullus.\nquis maiorem partem populi suffragiis prohibuit? Rullus.\nquis comitiis praefuit, quis tribus quas voluit vocavit nullo\ncustode sortitus, quis xviros quos voluit creavit? idem\nRullus. quem principem renuntiavit? Rullum. vix me hercule\nservis hoc eum suis, non modo vobis omnium gentium dominis probaturum\narbitror. optimae leges igitur hac lege sine ulla exceptione\ntollentur; idem lege sibi sua curationem petet, idem maiore parte populi\nsuffragiis spoliata comitia habebit, quos volet atque in eis se ipsum\nrenuntiabit, et videlicet conlegas suos ascriptores legis agrariae non\nrepudiabit, a quibus ei locus primus in indice et in praescriptione legis\nconcessus est; ceteri fructus omnium rerum qui in spe legis huius positi sunt\ncommuni cautione atque aequa ex parte retinentur.\nat videte hominis diligentiam, si aut Rullum illud\ncogitasse aut si Rullo potuisse in mentem venire arbitramini.\nviderunt ei qui haec machinabantur, si vobis ex omni populo\ndeligendi potestas esset data, quaecumque res esset in qua fides, integritas,\nvirtus, auctoritas quaereretur, vos eam sine dubitatione ad Cn. Pompeium\nprincipem delaturos. etenim quem unum ex cunctis delegissetis ut eum\nomnibus omnium gentium bellis terra et mari praeponeretis, certe in\nxviris faciendis sive fides haberetur sive honos, et committi huic\noptime et ornari hunc iustissime posse intellegebant.\nitaque excipitur hac lege non adulescentia, non\nlegitimum aliquod impedimentum, non potestas, non magistratus ullus aliis\nnegotiis ac legibus impeditus, reus denique quo minus xvir fieri\npossit, non excipitur; Cn. Pompeius excipitur, ne cum P. Rullo—taceo de ceteris\n—xvir fieri possit. praesentem enim profiteri iubet,\nquod nulla alia in lege umquam fuit ne in eis quidem magistratibus quorum certus\nordo est, ne, si accepta lex esset, illum sibi conlegam ascriberetis custodem ac\nvindicem cupiditatum. hic, quoniam\nvideo vos hominis dignitate et contumelia legis esse commotos, renovabo illud\nquod initio dixi, regnum comparari, libertatem vestram hac lege funditus tolli.\nan vos aliter existimabatis?\ncum ad omnia vestra pauci homines cupiditatis oculos adiecissent, non eos in\nprimis id acturos ut ex omni custodia vestrae libertatis, ex omni potestate,\ncuratione, patrocinio vestrorum commodorum Cn. Pompeius depelleretur?\nviderunt et vident, si per imprudentiam vestram, neglegentiam\nmeam legem incognitam acceperitis, fore uti postea cognitis insidiis, cum\nxviros creetis, tum vitiis omnibus et sceleribus legis Cn. Pompei\npraesidium opponendum putetis. et hoc parvum argumentum vobis erit, a\ncertis hominibus dominationem potestatemque omnium rerum quaeri, cum videatis\neum quem custodem vestrae libertatis fore videant expertem fieri dignitatis?\ncognoscite nunc quae potestas xviris et quanta detur.\nprimum lege curiata xviros ornat. iam hoc\ninauditum et plane novum, uti curiata lege magistratus detur qui nullis comitiis\nante sit datus. eam legem ab eo praetore populi Romani qui sit primus\nfactus ferri iubet. at quo modo? Vt ei xviratum habeant\nquos plebs designaverit. oblitus est nullos a plebe designari.\net is orbem terrarum constringit novis legibus qui, quod in\nsecundo capite scriptum est, non meminit in tertio? atque hic\nperspicuum est quid iuris a maioribus acceperitis, quid ab hoc tribuno plebis\nvobis relinquatur. maiores de\nsingulis magistratibus bis vos sententiam ferre voluerunt. nam cum\ncenturiata lex censoribus ferebatur, cum curiata ceteris patriciis\nmagistratibus, tum iterum de eisdem iudicabatur, ut esset reprehendendi\npotestas, si populum benefici sui paeniteret.\nnunc, Quirites, prima illa comitia tenetis, centuriata et tributa,\ncuriata tantum auspiciorum causa remanserunt. hic autem tribunus\nplebis quia videbat potestatem neminem iniussu populi aut plebis posse habere,\ncuriatis eam comitiis quae vos non initis confirmavit, tributa quae vestra erant\nsustulit. ita cum maiores binis comitiis voluerint vos de singulis\nmagistratibus iudicare, hic homo popularis ne unam quidem populo comitiorum\npotestatem reliquit.\nsed videte\nhominis religionem et diligentiam. vidit et perspexit sine curiata\nlege xviros potestatem habere non posse, quoniam per viiii\ntribus essent constituti; iubet ferre de his legem curiatam; praetori imperat.\nquam id ipsum absurde, nihil ad me attinet. iubet\nenim, qui primus sit praetor factus, eum legem curiatam ferre; sin is ferre non\npossit, qui postremus sit, ut aut lusisse in tantis rebus aut profecto nescio\nquid spectasse videatur. verum hoc quod est aut ita perversum ut\nridiculum, aut ita malitiosum ut obscurum sit, relinquamus; ad religionem\nhominis revertamur. videt sine lege curiata nihil agi per\nxviros posse.\nquid\npostea, si ea lata non erit? attendite ingenium. 'Tvm ei\nxviri,' inquit, 'eodem ivre sint qvo qvi optima\nlege.' si hoc fieri potest ut in hac civitate quae longe iure\nlibertatis ceteris civitatibus antecellit quisquam nullis comitiis imperium aut\npotestatem adsequi possit, quid attinet tertio capite legem curiatam ferre\niubere, cum quarto permittas ut sine lege curiata idem iuris habeant quod\nhaberent, si optima lege a populo essent creati? reges constituuntur,\nnon xviri, Quirites, itaque ab his initiis fundamentisque nascuntur,\nut non modo cum magistratum gerere coeperint, sed etiam cum\nconstituentur, omne vestrum ius, potestas libertasque tollatur.\nat\nvidete quam diligenter retineat ius tribuniciae potestatis.\nconsulibus legem curiatam ferentibus a tribunis plebis saepe est\nintercessum—neque tamen nos id querimur, esse hanc tribunorum plebis potestatem;\ntantum modo, si quis ea potestate temere est usus, furiosum\nexistimamus—; hic tribunus plebis legi curiatae quam praetor ferat adimit\nintercedendi potestatem. atque hoc cum in eo reprehendendum est quod\nper tribunum plebis tribunicia potestas minuitur, tum in eo deridendum quod\nconsuli, si legem curiatam non habet, attingere rem militarem non licet, hic,\ncui vetat intercedi, ei potestatem, etiam si intercessum sit, tamen eandem\nconstituit quam si lata esset lex, ut non intellegam qua re aut hic vetet\nintercedere aut quemquam intercessurum putet, cum intercessio stultitiam\nintercessoris significatura sit, non rem impeditura.\nsint igitur xviri neque veris comitiis, hoc est, populi\nsuffragiis, neque illis ad speciem atque ad usurpationem vetustatis per\nxxx lictores auspiciorum causa adumbratis constituti.\nvidete nunc eos qui a vobis nihil potestatis acceperint quanto\nmaioribus ornamentis adficiat quam omnes nos adfecti sumus quibus vos\namplissimas potestates dedistis. iubet auspicia coloniarum\ndeducendarum causa xviros habere pullariosque,\n'eodem ivre,' inquit, 'qvo habvervnt iiiviri lege\nSempronia.' audes etiam, Rulle, mentionem facere legis\nSemproniae, nec te ea lex ipsa commonet iiiviros illos\nxxxv tribuum suffragio creatos esse? et cum tu a Ti.\nGracchi aequitate ac pudore longissime remotus sis, id quod dissimillima ratione\nfactum sit eodem iure putas esse oportere?\ndat praeterea potestatem\nverbo praetoriam, re vera regiam; definit in quinquennium, facit sempiternam;\ntantis enim confirmat opibus et copiis ut invitis eripi nullo modo possit.\ndeinde ornat apparitoribus, scribis, librariis, praeconibus,\narchitectis, praeterea mulis, tabernaculis, centunculis, supellectili; sumptum\nhaurit ex aerario, suppeditat a sociis; finitores ex equestri loco ducentos,\nvicenos singulorum stipatores corporis constituit, eosdem ministros et\nsatellites potestatis.\nformam adhuc habetis, Quirites, et speciem ipsam tyrannorum; insignia\nvidetis potestatis, nondum ipsam potestatem. dixerit enim fortasse\nquispiam: 'quid me ista laedunt, scriba, lictor, praeco, pullarius?'\nomnia sunt haec huius modi, Quirites, ut, ea qui habeat sine\nvestris suffragiis, aut rex non ferendus aut privatus furiosus esse videatur.\nperspicite quanta potestas\npermittatur; non privatorum insaniam, sed intolerantiam regum esse dicetis.\nprimum permittitur infinita potestas innumerabilis pecuniae\nconficiendae vestris vectigalibus non fruendis, sed alienandis; deinde orbis\nterrarum gentiumque omnium datur cognitio sine consilio, poena sine\nprovocatione, animadversio sine auxilio.\niudicare per quinquennium vel de consulibus vel de ipsis\ntribunis plebis poterunt; de illis interea nemo iudicabit; magistratus eis\npetere licebit, causam dicere non licebit; emere agros a quibus volent et quos\nvolent quam volent magno poterunt; colonias deducere novas, renovare veteres,\ntotam Italiam suis coloniis ut complere liceat permittitur; omnis provincias\nobeundi, liberos populos agris multandi, regnorum vendendorum summa potestas\ndatur; cum velint, Romae esse, cum commodum sit, quacumque velint summo cum\nimperio iudicioque rerum omnium vagari ut liceat conceditur; interea dissolvant\niudicia publica, e consiliis abducant quos velint, singuli de maximis rebus\niudicent, quaestori permittant, finitorem mittant, ratum sit quod finitor uni\nilli a quo missus erit renuntiaverit.\nverbum mihi deest, Quirites, cum ego hanc potestatem regiam appello,\nsed profecto maior est quaedam. nullum enim regnum fuit umquam quod non se, si minus\niure aliquo, at regionibus tamen certis contineret. hoc vero\ninfinitum est, quo et regna omnia et vestrum imperium, quod latissime patet, et\nea quae partim libera a vobis, partim etiam ignorata vobis sunt, permissu legis\ncontinentur.\ndatur igitur eis primum ut liceat ea vendere omnia de quibus vendendis\nsenatus consulta facta sunt M. Tullio Cn. Cornelio consulibus postve\nea.\ncur hoc tam est obscurum atque\ncaecum? quid? ista omnia de quibus senatus censuit nominatim in lege\nperscribi nonne potuerunt? duae sunt huius obscuritatis causae,\nQuirites, una pudoris, si quis pudor esse potest in tam insigni impudentia,\naltera sceleris. nam neque ea quae senatus vendenda censuit nominatim\naudet appellare; sunt enim loca publica urbis, sunt sacella quae post restitutam\ntribuniciam potestatem nemo attigit, quae maiores in urbe partim ornamenta\nurbis, partim periculi perfugia esse voluerunt. haec lege\ntribunicia xviri vendent. accedet eo mons Gaurus, accedent\nsalicta ad Minturnas, adiungetur etiam illa via vendibilis Herculanea multarum\ndeliciarum et magnae pecuniae, permulta alia quae senatus propter angustias\naerari vendenda censuit, consules propter invidiam non vendiderunt.\nverum haec fortasse propter pudorem in\nlege reticentur. sed illud magis est credendum et pertimescendum quod\naudaciae xvirali corrumpendarum tabularum publicarum fingendorumque\nsenatus consultorum, quae facta numquam sint, cum ex eo numero qui per eos annos\nconsules fuerunt multi mortui sint, magna potestas permittitur. Nisi forte nihil\nest aequum nos de eorum audacia suspicari quorum cupiditati nimium angustus\norbis terrarum esse videatur.\nhabetis unum venditionis genus quod magnum videri vobis intellego; sed\nattendite animos ad ea quae consequuntur; hunc quasi gradum quendam atque aditum\nad cetera factum intellegetis. 'Qvi agri, qvae loca, aedificia.'\nquid est praeterea? multa in mancipiis, in pecore,\nauro, argento, ebore, veste, supellectili, ceteris rebus. quid dicam?\ninvidiosum putasse hoc fore, si omnia nominasset? non metuit\ninvidiam. quid ergo? longum putavit et timuit ne quid\npraeteriret; ascripsit 'alivdve qvid,' qua brevitate rem nullam\nesse exceptam videtis. quicquid igitur sit extra Italiam quod\npublicum populi Romani factum sit L. Sulla Q. Pompeio consulibus aut postea, id\nxviros iubet vendere.\nhoc capite, Quirites, omnis gentis, nationes, provincias, regna\nxvirum dicioni, iudicio potestatique permissa et condonata esse\ndico. primum hoc quaero, ecqui tandem locus usquam sit quem non\npossint xviri dicere publicum populi Romani esse factum.\nnam cum idem possit iudicare qui dixerit, quid est quod non\nliceat ei dicere cui liceat eidem iudicare? Commodum erit Pergamum, Smyrnam,\nTrallis, Ephesum, Miletum, Cyzicum, totam denique Asiam quae post L. Sullam Q.\nPompeium consules recuperata sit populi Romani factam esse dicere;\nutrum oratio ad eius rei disputationem deerit, an, cum idem\net disseret et iudicabit, impelli non poterit ut falsum iudicet? an, si\ncondemnare Asiam nolet, terrorem damnationis et minas non quanti volet\naestimabit? quid? quod disputari\ncontra nullo pacto potest, quod iam statutum a nobis est et iudicatum, quoniam\nhereditatem iam crevimus, regnum Bithyniae, quod certe publicum est populi\nRomani factum, num quid causae est quin omnis agros, urbis, stagna, portus,\ntotam denique Bithyniam xviri vendituri sint? quid?\nMytilenae, quae certe vestrae, Quirites, belli lege ac victoriae iure factae\nsunt, urbs et natura ac situ et descriptione aedificiorum et pulchritudine in\nprimis nobilis, agri iucundi et fertiles, nempe eodem capite inclusi\ncontinentur.\nquid? Alexandrea\ncunctaque Aegyptus ut occulte latet, ut recondita est, ut furtim tota\nxviris traditur! quis enim vestrum hoc ignorat, dici\nillud regnum testamento regis Alexae populi Romani esse factum? hic\nego consul populi Romani non modo nihil iudico sed ne quid sentiam quidem\nprofero. Magna enim mihi res non modo ad statuendum sed etiam ad dicendum\nvidetur esse. video qui testamentum factum esse confirmet;\nauctoritatem senatus exstare hereditatis aditae sentio tum cum Alexa mortuo nos\ntris legatos Tyrum misimus, qui ab illo pecuniam depositam recuperarent.\nhaec L. Philippum saepe in\nsenatu confirmasse memoria teneo; eum qui regnum illud teneat hoc tempore neque\ngenere neque animo regio esse inter omnis fere video convenire.\ndicitur contra nullum esse testamentum, non oportere populum\nRomanum omnium regnorum appententem videri, demigraturos in illa loca nostros\nhomines propter agrorum bonitatem et omnium rerum copiam.\nhac tanta de re P. Rullus cum ceteris\nxviris conlegis suis iudicabit, et utrum iudicabit?\nnam utrumque ita magnum est ut nullo modo neque concedendum neque\nferendum sit. volet esse popularis; populo Romano adiudicabit.\nergo idem ex sua lege vendet Alexandream, vendet Aegyptum, urbis\ncopiosissimae pulcherrimorumque agrorum iudex, arbiter, dominus, rex denique\nopulentissimi regni reperietur. non sumet sibi tantum, non appetet;\niudicabit Alexandream regis esse, a populo Romano abiudicabit.\nprimum cur\nde populi Romani hereditate xviri iudicent, cum vos\nvolueritis de privatis hereditatibus cviros iudicare?\ndeinde quis aget causam populi Romani? ubi res ista agetur? qui\nsunt isti xviri, quos prospiciamus regnum Alexandreae Ptolomaeo\ngratis adiudicaturos? quod si Alexandrea petebatur, cur non eosdem\ncursus hoc tempore quos L. Cotta L. Torquato consulibus cucurrerunt? cur non\naperte ut antea, cur non item ut tum, derecto et palam regionem illam\npetiverunt? an qui etesiis, qui per cursum rectum regnum tenere non potuerunt,\nnunc caecis tenebris et caligine se Alexandream perventuros arbitrati sunt?\natque illud circumspicite\nvestris mentibus una, Quirites. legatos nostros, homines auctoritate\ntenui, qui rerum privatarum causa legationes liberas obeunt, tamen exterae\nnationes ferre vix possunt. grave est enim nomen imperi atque id\netiam in levi persona pertimescitur, propterea quod vestro, non suo nomine, cum\nhinc egressi sunt, abutuntur. quid censetis, cum isti\nxviri cum imperio, cum fascibus, cum illa delecta finitorum iuventute\nper totum orbem terrarum vagabuntur, quo tandem animo, quo metu, quo periculo\nmiseras nationes futuras?\nest in\nimperio terror; patientur. est in adventu sumptus; ferent.\nimperabitur aliquid muneris; non recusabunt. illud\nvero quantum est, Quirites, cum is xvir qui aliquam in urbem aut\nexspectatus ut hospes aut repente ut dominus venerit illum ipsum locum quo\nvenerit, illam ipsam sedem hospitalem in quam erit deductus publicam populi\nRomani esse dicet! at quanta calamitas populi, si dixerit, quantus\nipsi quaestus, si negarit! atque idem qui haec appetunt queri non\nnumquam solent omnis terras Cn. Pompeio atque omnia maria esse permissa.\nsimile vero est multa committi et condonari omnia, labori et\nnegotio praeponi an praedae et quaestui, mitti ad socios liberandos an ad\nopprimendos! denique, si qui est honos singularis, nihilne interest,\nutrum populus Romanus eum cui velit deferat, an is impudenter populo Romano per\nlegis fraudem surripiatur?\nintellexistis quot res et quantas xviri legis permissu\nvendituri sint. non est satis. Cum se sociorum, cum exterarum\nnationum, cum regum sanguine implerint, incidant nervos populi Romani, adhibeant\nmanus vectigalibus vestris, inrumpant in aerarium. sequitur enim\ncaput, quo capite ne permittit quidem, si forte desit pecunia, quae tanta ex\nsuperioribus recipi potest ut deesse non debeat, sed plane, quasi ea res vobis\nsaluti futura sit, ita cogit atque imperat ut xviri vestra vectigalia\nvendant nominatim, Quirites.\neam tu\nmihi ex ordine recita de legis scripto populi Romani auctionem; quam me hercule\nego praeconi huic ipsi luctuosam et acerbam praedicationem futuram\nputo.—Avctio—Vt in suis rebus, ita in re publica luxuriosus\nest nepos, qui prius silvas vendat quam vineas! Italiam\npercensuisti; perge in Siciliam.—nihil est in hac provincia quod aut\nin oppidis aut in agris maiores nostri proprium nobis reliquerint quin id venire\niubeat.\nquod partum recenti\nvictoria maiores vobis in sociorum urbibus ac finibus et vinculum pacis et\nmonumentum belli reliquerunt, id vos ab illis acceptum hoc auctore vendetis?\nhic mihi parumper mentis vestras, Quirites, commovere videor, dum\npatefacio vobis quas isti penitus abstrusas insidias se posuisse arbitrantur\ncontra Cn. Pompei dignitatem. et mihi, quaeso, ignoscite, si appello\ntalem virum saepius. vos mihi praetori biennio ante, Quirites, hoc\neodem in loco personam hanc imposuistis ut, quibuscumque rebus possem, illius\nabsentis dignitatem vobiscum una tuerer. feci adhuc quae potui, neque\nfamiliaritate illius adductus nec spe honoris atque amplissimae dignitatis, quam\nego, etsi libente illo, tamen absente illo per vos consecutus sum.\nquam ob rem, cum intellegam totam hanc\nfere legem ad illius opes evertendas tamquam machinam comparari, et resistam\nconsiliis hominum et perficiam profecto, quod ego video, ut id vos universi non\nsolum videre verum etiam tenere possitis.\niubet venire quae Attalensium, quae Phaselitum, quae\nOlympenorum fuerint, agrumque Aperensem et Oroandicum et Gedusanum.\nhaec P. Servili imperio et victoria, clarissimi viri, vestra\nfacta sunt. adiungit agros Bithyniae regios quibus nunc publicani\nfruuntur; deinde Attalicos agros in Cherroneso, in Macedonia qui regis Philippi\nsive Persae fuerunt, qui item a censoribus locati sunt et certissimum vectigal\nadferunt.\nascribit eidem auctioni Corinthios agros opimos et fertilis, et Cyrenensis qui Apionis\nfuerunt, et agros in Hispania propter Carthaginem novam et in Africa ipsam\nveterem Carthaginem vendit, quam videlicet P. Africanus non propter religionem\nsedum illarum ac vetustatis de consili sententia consecravit, nec ut ipse locus\neorum qui cum hac urbe de imperio decertarunt vestigia calamitatis ostenderet,\nsed non fuit tam diligens quam est Rullus, aut fortasse emptorem ei loco\nreperire non potuit. verum inter hos agros captos veteribus bellis\nvirtute summorum imperatorum adiungit regios agros Mithridatis, qui in\nPaphlagonia, qui in Ponto, qui in Cappadocia fuerunt, ut eos xviri\nvendant. itane vero?\nnon legibus\ndatis, non auditis verbis imperatoris, nondum denique bello confecto, cum rex\nMithridates amisso exercitu regno expulsus tamen in ultimis terris aliquid etiam\nnunc moliatur atque ab invicta Cn. Pompei manu Maeote et illis paludibus et\nitinerum angustiis atque altitudine montium defendatur, cum imperator in bello\nversetur, in locis autem illis etiam nunc belli nomen reliquum sit, eos agros\nquorum adhuc penes Cn. Pompeium omne iudicium et potestas more maiorum debet\nesse xviri vendent?\net,\ncredo, P. Rullus—is enim sic se gerit ut sibi iam xvir designatus\nesse videatur—ad eam auctionem potissimum proficiscetur!\nis videlicet, ante quam veniat in Pontum,\nlitteras ad Cn. Pompeium mittet, quarum ego iam exemplum ab istis compositum\nesse arbitror: 'P. Servilivs Rvllvs tribvnvs plebis xvir s. d.\nCn. Pompeio Cn. f.' non credo ascripturum\nesse 'Magno,' non enim videtur id quod imminuere lege conatur\nconcessurus verbo. 'te volo cvrare vt mihi Sinopae praesto sis\navxilivmqve addvcas, dvm eos agros qvos tv tvo labore cepisti ego\nmea lege vendam.' an Pompeium non adhibebit? in eius\nprovincia vendet manubias imperatoris? ponite ante oculos vobis\nRullum in Ponto inter nostra atque hostium castra hasta posita cum suis formosis\nfinitoribus auctionantem.\nneque in\nhoc solum inest contumelia, quae vehementer et insignis est et nova, ut ulla res\nparta bello nondum legibus datis etiam tum imperatore bellum administrante non\nmodo venierit verum locata sit. plus spectant homines certe quam\ncontumeliam; sperant, si concessum sit inimicis Cn. Pompei cum imperio, cum\niudicio omnium rerum, cum infinita potestate, cum innumerabili pecunia non solum\nillis in locis vagari verum etiam ad ipsius exercitum pervenire, aliquid illi\ninsidiarum fieri, aliquid de eius exercitu, copiis, gloria detrahi posse.\nputant, si quam spem in Cn. Pompeio exercitus habeat aut agrorum\naut aliorum commodorum, hanc non habiturum, cum viderit earum rerum omnium\npotestatem ad xviros esse translatam.\npatior non moleste tam stultos esse qui haec\nsperent, tam impudentis qui conentur; illud queror, tam me ab eis esse\ncontemptum ut haec portenta me consule potissimum cogitarent.\natque in omnibus his agris aedificiisque vendendis permittitur\nxviris ut vendant 'qvibvscvmqve in locis.' O\nperturbatam rationem, o libidinem effrenatam, o consilia dissoluta atque\nperdita! vectigalia locare nusquam\nlicet nisi in hac urbe, hoc ex loco, hac vestrum frequentia. venire\nnostras res proprias et in perpetuum a nobis abalienari in Paphlagoniae tenebris\natque in Cappadociae solitudine licebit?\nL.\nSulla cum bona indemnatorum civium funesta illa auctione sua venderet et se\npraedam suam diceret vendere, tamen ex hoc loco vendidit nec, quorum oculos\noffendebat, eorum ipsorum conspectum fugere ausus est; xviri vestra\nvectigalia non modo non vobis, Quirites, arbitris sed ne praecone quidem publico\nteste vendent?\nsequitur 'omnis agros extra Italiam' infinito ex\ntempore, non, ut antea, ab Sulla et Pompeio consulibus. cognitio\nxvirum, privatus sit an publicus; eique agro pergrande vectigal\nimponitur.\nhoc quantum iudicium,\nquam intolerandum, quam regium sit, quem praeterit, posse quibuscumque locis\nvelint nulla disceptatione, nullo consilio privata publicare, publica liberare?\nexcipitur hoc capite ager in Sicilia Recentoricus;\nquem ego excipi et propter hominum necessitudinem et propter rei\naequitatem, Quirites, ipse vehementer gaudeo. sed quae est\nhaec impudentia! qui agrum Recentoricum possident, vetustate\npossessionis se, non iure, misericordia senatus, non agri condicione defendunt.\nnam illum agrum publicum esse fatentur; se moveri possessionibus,\nantiquissimis sedibus, ac dis penatibus negant oportere. ac, si est\nprivatus ager Recentoricus, quid eum excipis? sin autem publicus, quae est ista\naequitas ceteros, etiam si privati sint, permittere ut publici iudicentur, hunc\nexcipere nominatim qui publicum se esse fateatur? ergo eorum ager\nexcipitur qui apud Rullum aliqua ratione valuerunt, ceteri agri omnes qui ubique\nsunt sine ullo dilectu, sine populi Romani notione, sine iudicio senatus\nxviris addicentur?\natque etiam est alia superiore capite quo\nomnia veneunt quaestuosa exceptio, quae teget eos agros de quibus foedere cautum\nest. audivit hanc rem non a me, sed ab aliis agitari saepe in senatu,\nnon numquam ex hoc loco, possidere agros in ora maritima regem Hiempsalem quos\nP. Africanus populo Romano adiudicarit; ei tamen postea per C. Cottam consulem\ncautum esse foedere. hoc quia vos foedus non iusseritis, veretur\nHiempsal ut satis firmum sit et ratum. cuicuimodi est illud, tollitur\nvestrum iudicium, foedus totum accipitur, comprobatur. quod minuit\nauctionem xviralem laudo, quod regi amico cavet non reprehendo, quod\nnon gratis fit indico.\nvolitat enim\nante oculos istorum Iuba, regis filius, adulescens non minus bene nummatus quam\nbene capillatus.\nvix iam videtur locus esse qui tantos acervos pecuniae capiat; auget,\naddit, accumulat. 'Avrvm, argentvm ex praeda, ex manvbiis, ex coronario\nad qvoscvmqve pervenit neqve relatvm est in pvblicvm neqve in monvmento\nconsvmptvm,' id profiteri apud xviros et ad eos referri\niubet. hoc capite etiam quaestionem de clarissimis viris qui populi\nRomani bella gesserunt, iudiciumque de pecuniis residuis ad xviros\ntranslatum videtis. Horum erit nullum iudicium quantae cuiusque manubiae\nfuerint, quid relatum, quid residuum sit; in posterum vero lex haec\nimperatoribus vestris constituitur; ut, quicumque de provincia decesserit, apud\neosdem xviros quantum habeat praedae, manubiarum, auri coronarii,\nprofiteatur.\nhic tamen vir optimus\neum quem amat excipit, Cn. Pompeium. Vnde iste amor tam improvisus ac tam\nrepentinus? qui honore xviratus excluditur prope\nnominatim, cuius iudicium legumque datio, captorum agrorum ipsius virtute\ncognitio tollitur, cuius non in provinciam, sed in ipsa castra xviri\ncum imperio, infinita pecunia, maxima potestate et iudicio rerum omnium\nmittuntur, cui ius imperatorium, quod semper omnibus imperatoribus est\nconservatum, soli eripitur, is excipitur unus ne manubias referre iubeatur?\nVtrum tandem hoc capite honos haberi homini, an invidia quaeri videtur?\nremittit hoc Rullo Cn. Pompeius; beneficio isto legis, benignitate\nxvirali nihil utitur. nam si est aequum praedam ac\nmanubias suas imperatores non in monumenta deorum immortalium neque in urbis\nornamenta conferre, sed ad xviros tamquam ad dominos reportare, nihil\nsibi appetit praecipui Pompeius, nihil; volt se in communi atque in eodem quo\nceteri iure versari. sin est iniquum, Quirites, si turpe, si\nintolerandum hos xviros portitores omnibus omnium pecuniis constitui,\nqui non modo reges atque exterarum nationum homines sed etiam imperatores\nvestros excutiant, non mihi videntur honoris causa excipere Pompeium, sed\nmetuere ne ille eandem contumeliam quam ceteri ferre non possit.\nPompeius autem cum hoc animo sit ut,\nquicquid vobis placeat, sibi ferendum putet, quod vos ferre non poteritis, id\nprofecto perficiet ne diutius inviti ferre cogamini. verum tamen\ncavet ut, si qua pecunia post nos consules ex novis vectigalibus recipiatur, ea\nxviri utantur. nova porro vectigalia videt ea fore\nquae Pompeius adiunxerit. ita remissis manubiis vectigalibus eius\nvirtute partis se frui putat oportere.\nparta sit pecunia, Quirites, xviris tanta quanta sit in\nterris, nihil praetermissum sit, omnes urbes, agri, regna denique, postremo\netiam vectigalia vestra venierint, accesserint in cumulum manubiae vestrorum\nimperatorum; quantae et quam immanes divitiae xviris in tantis\nauctionibus, tot iudiciis, tam infinita potestate rerum omnium quaerantur\nvidetis.\ncognoscite nunc alios immensos atque intolerabilis quaestus, ut\nintellegatis ad certorum hominum importunam avaritiam hoc populare legis\nagrariae nomen esse quaesitum. hac pecunia iubet agros emi quo\ndeducamini. non consuevi homines appellare asperius, Quirites, nisi\nlacessitus. vellem fieri posset ut a me sine contumelia nominarentur\nei qui se xviros sperant futuros; iam videretis quibus hominibus\nomnium rerum et vendendarum et emendarum potestatem permitteretis.\nsed quod ego nondum statuo mihi esse\ndicendum, vos tamen id potestis cum animis vestris cogitare; unum hoc certe\nvideor mihi verissime posse dicere: tum cum haberet haec res publica Luscinos,\nCalatinos, Acidinos, homines non solum honoribus populi rebusque gestis verum\netiam patientia paupertatis ornatos, et tum cum erant Catones, Phili, Laelii,\nquorum sapientiam temperantiamque in publicis privatisque, forensibus\ndomesticisque rebus perspexeratis, tamen huiusce modi res commissa nemini est ut\nidem iudicaret et venderet et hoc faceret per quinquennium toto in orbe terrarum\nidemque agros vectigalis populi Romani abalienaret et, cum summam tantae\npecuniae nullo teste sibi ipse ex sua voluntate fecisset, tum denique emeret a\nquibus vellet quod videretur.\ncommittite vos nunc, Quirites, his hominibus haec omnia quos\nodorari hunc xviratum suspicamini; reperietis partem esse eorum\nquibus ad habendum, partem quibus ad consumendum nihil satis esse videatur.\nhic ego iam illud quod\nexpeditissimum est ne disputo quidem, Quirites, non esse hanc nobis a maioribus\nrelictam consuetudinem ut emantur agri a privatis quo plebes publice deducatur;\nomnibus legibus agris publicis privatos esse deductos. huiusce modi\nme aliquid ab hoc horrido ac truce tribuno plebis exspectasse\nconfiteor; hanc vero emendi et vendendi quaestuosissimam ac\nturpissimam mercaturam alienam actione tribunicia, alienam dignitate populi\nRomani semper putavi.\niubet agros\nemi. primum quaero quos agros et quibus in locis? nolo\nsuspensam et incertam plebem Romanam obscura spe et caeca exspectatione pendere.\nAlbanus ager est, Setinus, Privernas, Fundanus, Vescinus, Falernus, Literninus,\nCumanus, Nucerinus. audio. ab alia porta Capenas,\nFaliscus, Sabinus ager, Reatinus; ab alia Venafranus, Allifanus,\nTrebulanus. habes tantam pecuniam qua hosce omnis agros et ceteros\nhorum similis non modo emere verum etiam coacervare possis; cur eos non definis\nneque nominas, ut saltem deliberare plebes Romana possit quid intersit sua, quid\nexpediat, quantum tibi in emendis et in vendendis rebus committendum putet?\n'definio,' inquit, 'Italiam.' satis certa regio.\netenim quantulum interest utrum in Massici radices, an in Silam\nsilvam deducamini?\nage, non definis\nlocum; quid? naturam agri? 'vero,' inquit, 'qvi arari avt coli\npossit.' 'qui possit arari,' inquit, 'aut coli,' non qui\naratus aut cultus sit. Vtrum haec lex est, an tabula Veratianae auctionis? in\nqua scriptum fuisse aiunt: 'Ivgera cc in qvibvs olivetvm fieri potest,\nivgera ccc vbi institvi vineae possvnt.' hoc tu emes ista\ninnumerabili pecunia quod arari aut coli possit? quod solum tam exile\net macrum est quod aratro perstringi non possit, aut quod est tam asperum\nsaxetum in quo agricolarum cultus non elaboret? 'idcirco,' inquit,\n'agros nominare non possum quia tangam nullum ab invito.' hoc,\nQuirites, multo est quaestuosius quam si ab invito sumeret; inibitur enim ratio\nquaestus de vestra pecunia, et tum denique ager emetur cum idem expediet emptori\net venditori.\nsed videte vim legis agrariae. ne ei quidem qui agros\npublicos possident decedent de possessione, nisi erunt deducti optima condicione\net pecunia maxima. conversa ratio. antea cum erat a\ntribuno plebis mentio legis agrariae facta, continuo qui agros publicos aut qui\npossessiones invidiosas tenebant extimescebant; haec lex eos homines fortunis\nlocupletat, invidia liberat. quam multos enim, Quirites, existimatis\nesse qui latitudinem possessionum tueri, qui invidiam Sullanorum agrorum ferre\nnon possint, qui vendere cupiant, emptorem non reperiant, perdere iam denique\nillos agros ratione aliqua velint? qui paulo ante diem noctemque\ntribunicium nomen horrebant, vestram vim metuebant, mentionem legis agrariae\npertimescebant, ei nunc etiam ultro rogabuntur atque orabuntur ut agros partim\npublicos, partim plenos invidiae, plenos periculi quanti ipsi velint\nxviris tradant. atque hoc carmen hic tribunus plebis\nnon vobis, sed sibi intus canit.\nhabet socerum, virum optimum, qui tantum agri in illis rei\npublicae tenebris occupavit quantum concupivit. huic subvenire volt\nsuccumbenti iam et oppresso, Sullanis oneribus gravi, sua lege, ut liceat illi\ninvidiam deponere, pecuniam condere. et vos non dubitatis quin\nvectigalia vestra vendatis plurimo maiorum vestrorum sanguine et sudore\nquaesita, ut Sullanos possessores divitiis augeatis, periculo liberetis?\nnam ad hanc emptionem\nxviralem duo genera agrorum spectant, Quirites. Eorum unum\npropter invidiam domini fugiunt, alterum propter vastitatem. Sullanus ager a\ncertis hominibus latissime continuatus tantam habet invidiam ut veri ac fortis\ntribuni plebis stridorem unum perferre non possit. hic ager omnis,\nquoquo pretio coemptus erit, tamen ingenti pecunia nobis inducetur.\nalterum genus agrorum propter sterilitatem incultum, propter\npestilentiam vastum atque desertum emetur ab eis qui eos vident sibi esse, si\nnon vendiderint, relinquendos. et nimirum id est quod ab hoc tribuno\nplebis dictum est in senatu, urbanam plebem nimium in re publica posse;\nexhauriendam esse; hoc enim verbo est usus, quasi de aliqua sentina\nac non de optimorum civium genere loqueretur.\nvos vero, Quirites, si me\naudire voltis, retinete istam possessionem gratiae, libertatis, suffragiorum,\ndignitatis, urbis, fori, ludorum, festorum dierum, ceterorum omnium commodorum,\nnisi forte mavoltis relictis his rebus atque hac luce rei publicae in Sipontina\nsiccitate aut in Salpinorum plenis pestilentiae finibus Rullo duce\nconlocari. aut dicat quos agros empturus sit; ostendat et quid et\nquibus daturus sit. Vt vero, cum omnis urbis, agros, vectigalia, regna\nvendiderit, tum harenam aliquam aut paludes emat, id vos potestis, quaeso,\nconcedere? quamquam illud est egregium quod hac lege ante omnia\nveneunt, ante pecuniae coguntur et coacervantur quam gleba una ematur.\ndeinde emi iubet, ab invito vetat.\nquaero, si qui velint vendere non fuerint, quid\npecuniae fiet? referre in aerarium lex vetat, exigi prohibet.\nigitur pecuniam omnem xviri tenebunt, vobis ager non\nemetur; vectigalibus abalienatis, sociis vexatis, regibus atque omnibus gentibus\nexinanitis illi pecunias habebunt, vos agros non habebitis. 'facile,'\ninquit, 'adducentur pecuniae magnitudine ut velint vendere.' ergo ea\nlex est qua nostra vendamus quanti possimus, aliena emamus quanti possessores\nvelint.\natque in hos agros qui hac lege empti sint colonias ab his\nxviris deduci iubet. quid? omnisne locus eius modi est\nut nihil intersit rei publicae, colonia deducatur in eum locum necne, an est\nlocus qui coloniam postulet, est qui plane recuset? quo in\ngenere sicut in ceteris rei publicae partibus est operae pretium diligentiam\nmaiorum recordari, qui colonias sic idoneis in locis contra suspicionem periculi\nconlocarunt ut esse non oppida Italiae, sed propugnacula imperi viderentur.\nhi deducent colonias in eos agros quos emerint; etiamne si rei\npublicae non expediat?\n'et\nin qvae loca praeterea\nvidebitvr.' quid igitur est causae quin coloniam in\nIaniculum possint deducere et suum praesidium in capite atque cervicibus nostris\nconlocare? tu non definias quot colonias, in quae loca, quo numero\ncolonorum deduci velis, tu occupes locum quem idoneum ad vim tuam iudicaris,\ncompleas numero, confirmes praesidio quo velis, populi Romani vectigalibus atque\nomnibus copiis ipsum populum Romanum coerceas, opprimas, redigas in istam\nxviralem dicionem ac potestatem?\nVt vero totam Italiam suis praesidiis\nobsidere atque occupare cogitet, quaeso, Quirites, cognoscite.\npermittit\nxviris ut in omnia municipia, in omnis colonias totius Italiae\ncolonos deducant quos velint, eisque colonis agros dari iubet. num\nobscure maiores opes quam libertas vestra pati potest, et maiora praesidia\nquaeruntur, num obscure regnum constituitur, num obscure libertas vestra\ntollitur? nam cum idem omnem pecuniam, maximam multitudinem\nobtinebunt, idem totam Italiam suis opibus obsidebunt, idem\nvestram libertatem suis praesidiis et coloniis interclusam tenebunt, quae spes\ntandem, quae facultas recuperandae vestrae libertatis relinquetur?\nat enim ager Campanus hac lege dividetur orbi terrae pulcherrimus et\nCapuam colonia deducetur, urbem amplissimam atque ornatissimam. quid\nad haec possumus dicere? de commodo prius vestro dicam, Quirites;\ndeinde ad amplitudinem et dignitatem revertar, ut, si quis agri aut oppidi\nbonitate delectatur, ne quid exspectet, si quem rei indignitas commovet, ut huic\nsimulatae largitioni resistat. ac primum de oppido dicam, si quis est\nforte quem Capua magis quam Roma delectet. V milia colonorum Capuam scribi\niubet; ad hunc numerum quingenos sibi singuli sumunt.\nquaeso, nolite vosmet ipsos consolari; vere et\ndiligenter considerate. num vobis aut vestri similibus integris,\nquietis, otiosis hominibus in hoc numero locum fore putatis? si est\nomnibus vobis maiorive vestrum parti, quamquam me vester honos\nvigilare dies atque noctes et intentis oculis omnis rei publicae partis intueri\niubet, tamen paulisper, si ita commodum vestrum fert, conivebo. sed\nsi v hominum milibus ad vim, facinus caedemque delectis locus atque\nurbs quae bellum facere atque instruere possit quaeritur, tamenne patiemini\nvestro nomine contra vos firmari opes, armari praesidia, urbis, agros, copias\ncomparari?\nnam agrum quidem\nCampanum quem vobis ostentant ipsi concupiverunt; deducent suos, quorum nomine\nipsi teneant et fruantur; coement praeterea; ista dena iugera continuabunt.\nnam si dicent per legem id non licere, ne per Corneliam quidem\nlicet; at videmus, ut longinqua mittamus, agrum Praenestinum a paucis possideri.\nneque istorum pecuniis quicquam aliud deesse video nisi eius modi\nfundos quorum subsidio familiarum magnitudines et Cumanorum ac Puteolanorum\npraediorum sumptus sustentare possint. quod si vestrum commodum\nspectat, veniat et coram mecum de agri Campani divisione disputet.\nquaesivi\nex eo Kalendis Ianuariis quibus hominibus et quem ad modum illum agrum esset\ndistributurus. respondit a Romilia tribu se initium esse facturum.\nprimum quae est ista superbia et contumelia ut populi pars\namputetur, ordo tribuum neglegatur, ante rusticis detur ager, qui habent, quam\nurbanis, quibus ista agri spes et iucunditas ostenditur? aut, si hoc\nab se dictum negat et satis facere omnibus vobis cogitat, proferat; in iugera\ndena discribat, a Suburana usque ad Arniensem nomina vestra proponat.\nsi non modo dena iugera dari vobis sed ne constipari quidem\ntantum numerum hominum posse in agrum Campanum intellegetis, tamenne vexari rem\npublicam, contemni maiestatem populi Romani, deludi vosmet ipsos diutius a\ntribuno plebis patiemini?\nquod si\nposset ager iste ad vos pervenire, nonne eum tamen in patrimonio vestro remanere\nmalletis? Vnumne fundum pulcherrimum populi Romani, caput vestrae pecuniae,\npacis ornamentum, subsidium belli, fundamentum vectigalium, horreum legionum,\nsolacium annonae disperire patiemini? an obliti estis Italico bello\namissis ceteris vectigalibus quantos agri Campani fructibus exercitus alueritis?\nan ignoratis cetera illa magnifica populi Romani vectigalia perlevi saepe\nmomento fortunae inclinatione temporis pendere? quid nos Asiae\nportus, quid Syriae ora, quid omnia transmarina vectigalia iuvabunt tenuissima\nsuspicione praedonum aut hostium iniecta?\nat vero hoc agri Campani vectigal, Quirites, eius modi est ut\ncum domi sit et omnibus praesidiis oppidorum tegatur, tum neque bellis infestum\nnec fructibus varium nec caelo ac loco calamitosum esse soleat.\nmaiores nostri non solum id quod de Campanis ceperant\nnon imminuerunt verum etiam quod ei tenebant quibus adimi iure non poterat\ncoemerunt. qua de causa nec duo Gracchi qui de plebis Romanae\ncommodis plurimum cogitaverunt, nec L. Sulla qui omnia sine ulla religione\nquibus voluit est dilargitus, agrum Campanum attingere ausus est; Rullus\nexstitit qui ex ea possessione rem publicam demoveret ex qua nec Gracchorum\nbenignitas eam nec Sullae dominatio deiecisset.\nquem agrum nunc praetereuntes vestrum esse dicitis et quem per\niter qui faciunt, externi homines, vestrum esse audiunt, is, cum erit divisus,\nneque erit vester neque vester esse dicetur. at qui\nhomines possidebunt?\nprimo quidem\nacres, ad vim prompti, ad seditionem parati qui, simul ac xviri\nconcrepuerint, armati in civis et expediti ad caedem esse possint; deinde ad\npaucos opibus et copiis adfluentis totum agrum Campanum perferri videbitis.\nvobis interea, qui illas a maioribus pulcherrimas vectigalium\nsedis armis captas accepistis, gleba nulla de paternis atque avitis\npossessionibus relinquetur. at quantum intererit inter vestram et\nprivatorum diligentiam! quid? Cum a maioribus nostris P. Lentulus,\nqui princeps senatus fuit, in ea loca missus esset ut privatos agros\nqui in publicum Campanum incurrebant pecunia publica coemeret, dicitur\nrenuntiasse nulla se pecunia fundum cuiusdam emere potuisse, eumque qui nollet\nvendere ideo negasse se adduci posse uti venderet quod, cum pluris fundos\nhaberet, ex illo solo fundo numquam malum nuntium audisset.\nitane vero? privatum haec causa commovit; populum\nRomanum ne agrum Campanum privatis gratis Rullo rogante tradat non commovebit?\nat idem populus Romanus de hoc vectigali potest dicere quod ille\nde suo fundo dixisse dicitur. Asia multos annos vobis fructum Mithridatico bello\nnon tulit, Hispaniarum vectigal temporibus Sertorianis nullum fuit, Siciliae\ncivitatibus bello fugitivorum M'. Aquilius etiam mutuum frumentum dedit; at ex\nhoc vectigali numquam malus nuntius auditus est. cetera vectigalia\nbelli difficultatibus adfliguntur; hoc vectigali etiam belli difficultates\nsustentantur.\ndeinde in hac\nadsignatione agrorum ne illud quidem dici potest quod in ceteris, agros desertos\na plebe atque a cultura hominum liberorum esse non oportere. sic enim dico, si Campanus ager dividatur,\nexturbari et expelli plebem ex agris, non constitui et conlocari.\ntotus enim ager Campanus colitur et possidetur a plebe, et a\nplebe optima et modestissima; quod genus hominum optime moratum, optimorum et\naratorum et militum, ab hoc plebicola tribuno plebis funditus eicitur.\natque illi miseri nati in illis agris et educati, glebis\nsubigendis exercitati, quo se subito conferant non habebunt; his robustis et\nvalentibus et audacibus xvirum satellitibus agri Campani possessio\ntota tradetur, et, ut vos nunc de vestris maioribus praedicatis: 'hunc agrum\nnobis maiores nostri reliquerunt,' sic vestri posteri de vobis praedicabunt:\n'hunc agrum patres nostri acceptum a patribus suis perdiderunt.'\nequidem existimo: si iam campus\nMartius dividatur et uni cuique vestrum ubi consistat bini pedes adsignentur,\ntamen promiscue toto quam proprie parva frui parte malitis. qua re\netiam si ad vos esset singulos aliquid ex hoc agro perventurum qui vobis\nostenditur, aliis comparatur, tamen honestius eum vos universi quam singuli\npossideretis. nunc vero cum ad vos nihil pertineat, sed paretur\naliis, eripiatur vobis, nonne acerrime, tamquam armato hosti, sic huic legi pro\nvestris agris resistetis?\nadiungit Stellatem campum agro Campano et in eo duodena discribit in\nsingulos homines iugera. quasi vero paulum differat ager Campanus a\nstellati;\nsed multitudo,\nQuirites, quaeritur qua illa omnia oppida compleantur. nam dixi antea\nlege permitti ut quae velint municipia, quas velint veteres colonias colonis\nsuis occupent. Calenum municipium complebunt, Teanum oppriment, Atellam, Cumas,\nNeapolim, Pompeios, Nuceriam suis praesidiis devincient, Puteolos vero qui nunc\nin sua potestate sunt, suo iure libertateque utuntur, totos novo populo atque\nadventiciis copiis occupabunt. tunc\nillud vexillum Campanae coloniae vehementer huic imperio timendum Capuam a\nxviris inferetur, tunc contra hanc Romam, communem patriam omnium\nnostrum, illa altera Roma quaeretur.\nin id oppidum homines nefarie rem publicam vestram transferre\nconantur, quo in oppido maiores nostri nullam omnino rem publicam esse\nvoluerunt, qui tris solum urbis in terris omnibus, Carthaginem, Corinthum,\nCapuam, statuerunt posse imperi gravitatem ac nomen sustinere. deleta\nCarthago est, quod cum hominum copiis, tum ipsa natura ac loco, succincta\nportibus, armata muris, excurrere ex Africa, imminere duabus fructuosissimis\ninsulis populi Romani videbatur. Corinthi vestigium vix relictum est.\nerat enim posita in angustiis atque in faucibus Graeciae sic ut\nterra claustra locorum teneret et duo maria maxime navigationi diversa paene\nconiungeret, cum pertenui discrimine separentur. haec quae procul\nerant a conspectu imperi non solum adflixerunt sed etiam, ne quando recreata\nexsurgere atque erigere se possent, funditus, ut dixi, sustulerunt.\nde Capua multum est et diu consultatum;\nexstant litterae, Quirites, publicae, sunt senatus consulta complura.\nstatuerunt homines sapientes, si agrum Campanis ademissent,\nmagistratus, senatum, publicum ex illa urbe consilium sustulissent, imaginem rei\npublicae nullam reliquissent, nihil fore quod Capuam timeremus.\nitaque hoc perscriptum in monumentis veteribus reperietis, ut\nesset urbs quae res eas quibus ager Campanus coleretur suppeditare posset, ut\nesset locus comportandis condendisque fructibus, ut aratores cultu agrorum\ndefessi urbis domiciliis uterentur, idcirco illa aedificia non esse deleta.\nvidete quantum intervallum sit interiectum inter maiorum\nnostrorum consilia et inter istorum hominum dementiam. illi Capuam\nreceptaculum aratorum, nundinas rusticorum, cellam atque horreum Campani agri\nesse voluerunt, hi expulsis aratoribus, effusis ac dissipatis fructibus vestris\neandem Capuam sedem novae rei publicae constituunt, molem contra veterem rem\npublicam comparant. quod si maiores nostri existimassent quemquam in\ntam inlustri imperio et tam praeclara populi Romani disciplina M.\nBruti aut P. Rulli similem futurum —hos enim nos duos adhuc vidimus qui hanc rem\npublicam Capuam totam transferre vellent—profecto nomen illius urbis non\nreliquissent.\nverum arbitrabantur\nCorinthi et Carthagini, etiam si senatum et magistratus sustulissent agrumque\ncivibus ademissent, tamen non defore qui illa restituerent atque qui ante omnia\ncommutarent quam nos audire possemus; hic vero in oculis senatus populique\nRomani nihil posse exsistere quod non ante exstingui atque opprimi posset quam\nplane exortum esset ac natum. neque vero ea res fefellit\nhomines divina mente et consilio praeditos. nam post Q. Fulvium Q.\nFabium consules, quibus consulibus Capua devicta atque capta est, nihil est in\nilla urbe contra hanc rem publicam non dico factum, sed nihil omnino est\ncogitatum. multa postea bella gesta cum regibus, Philippo, Antiocho,\nPersa, Pseudophilippo, Aristonico, Mithridate et ceteris; multa praeterea bella\ngravia, Carthaginiense iii, Corinthium, Numantinum; multae in hac re\npublica seditiones domesticae quas praetermitto; bella cum sociis, Fregellanum,\nMarsicum; quibus omnibus domesticis externisque bellis Capua non modo non obfuit\nsed opportunissimam se nobis praebuit et ad bellum instruendum et ad exercitus\nornandos et tectis ac sedibus suis recipiendos.\nhomines non inerant in urbe qui malis contionibus,turbulentis\nsenatus consultis, iniquis imperiis rem publicam miscerent et rerum novarum\ncausam aliquam quaererent. neque enim contionandi potestas erat\ncuiquam nec consili capiendi publici; non gloriae cupiditate efferebantur,\npropterea quod, ubi honos publice non est, ibi gloriae cupiditas esse non\npotest; non contentione, non ambitione discordes. nihil enim\nsupererat de quo certarent, nihil quod contra peterent, nihil ubi dissiderent.\nitaque illam Campanam adrogantiam atque intolerandam ferociam\nratione et consilio maiores nostri ad inertissimum ac desidiosissimum otium\nperduxerunt. sic et crudelitatis infamiam effugerunt quod urbem ex\nItalia pulcherrimam non sustulerunt, et multum in posterum providerunt quod\nnervis urbis omnibus exsectis urbem ipsam solutam ac debilitatam reliquerunt.\nhaec consilia maiorum M. Bruto, ut antea dixi, reprehendenda et\nP. Rullo visa sunt; neque te, P. Rulle, omina illa M. Bruti atque auspicia a\nsimili furore deterrent. nam et ipse qui deduxit, et qui magistratum\nCapuae illo creante ceperunt, et qui aliquam partem illius deductionis, honoris,\nmuneris attigerunt, omnis acerbissimas impiorum poenas pertulerunt.\net quoniam M. Bruti atque illius temporis feci\nmentionem, commemorabo id quod egomet vidi, cum venissem Capuam colonia iam\ndeducta L. Considio et Sex. Saltio, quem ad modum ipsi loquebantur,\n'praetoribus,' ut intellegatis quantam locus ipse adferat superbiam, quae paucis\ndiebus quibus illo colonia deducta est perspici atque intellegi potuit.\nnam primum, id quod dixi, cum\nceteris in coloniis iiviri appellentur, hi se praetores appellari\nvolebant. quibus primus annus hanc cupiditatem attulisset, nonne\narbitramini paucis annis fuisse consulum nomen appetituros? deinde\nanteibant lictores non cum bacillis, sed, ut hic praetoribus urbanis anteeunt,\ncum fascibus bini. erant hostiae maiores in foro constitutae, quae ab\nhis praetoribus de tribunali, sicut a nobis consulibus, de consili sententia\nprobatae ad praeconem et ad tibicinem immolabantur. deinde patres\nconscripti vocabantur. iam vero voltum Considi videre ferendum vix\nerat. quem hominem 'vegrandi macie torridum' Romae contemptum,\nabiectum videbamus, hunc Capuae Campano fastidio ac regio spiritu cum videremus,\nBlossios mihi videbar illos videre ac Vibellios.\niam vero qui metus erat tunicatorum illorum! et\nin Albana et Seplasia quae concursatio percontantium quid praetor edixisset, ubi\ncenaret, quo denuntiasset! nos autem, hinc Roma qui veneramus, iam\nnon hospites, sed peregrini atque advenae nominabamur.\nhaec qui\nprospexerint, maiores nostros dico, Quirites, non eos in deorum immortalium\nnumero venerandos a nobis et colendos putatis? quid enim viderunt?\nhoc quod nunc vos, quaeso, perspicite atque cognoscite.\nnon ingenerantur hominibus mores tam a stirpe generis ac seminis\nquam ex eis rebus quae ab ipsa natura nobis ad vitae consuetudinem\nsuppeditantur, quibus alimur et vivimus. Carthaginienses fraudulenti et mendaces\nnon genere, sed natura loci, quod propter portus suos multis et variis\nmercatorum et advenarum sermonibus ad studium fallendi studio quaestus\nvocabantur. Ligures duri atque agrestes; docuit ager ipse nihil ferendo nisi\nmulta cultura et magno labore quaesitum. Campani semper superbi bonitate agrorum\net fructuum magnitudine, urbis salubritate, descriptione, pulchritudine.\nex hac copia atque omnium rerum adfluentia primum illa nata est\nadrogantia qua a maioribus nostris alterum Capua consulem postularunt, deinde ea\nluxuries quae ipsum Hannibalem armis etiam tum invictum voluptate vicit.\nhuc isti xviri cum\niↄↄ colonorum ex lege Rulli deduxerint, c decuriones,\nx augures, vi pontifices constituerint, quos illorum\nanimos, quos impetus, quam ferociam fore putatis? Romam in montibus positam et\nconvallibus, cenaculis sublatam atque suspensam, non optimis viis, angustissimis\nsemitis, prae sua Capua planissimo in loco explicata ac praeclarissime sita\ninridebunt atque contemnent; agros vero Vaticanum et Pupiniam cum suis opimis\natque uberibus campis conferendos scilicet non putabunt. oppidorum\nautem finitimorum illam copiam cum hac per risum ac iocum contendent; Veios,\nFidenas, Collatiam, ipsum hercle Lanuvium, Ariciam, Tusculum cum Calibus, Teano,\nNeapoli, Puteolis, Cumis, Pompeiis, Nuceria comparabunt.\nquibus illi rebus elati et inflati fortasse non\ncontinuo, sed certe, si paulum adsumpserint vetustatis ac roboris, non\ncontinebuntur; progredientur, cuncta secum ferent. singularis homo\nprivatus, nisi magna sapientia praeditus, vix cancellis et regionibus offici\nmagnis in fortunis et copiis continetur, nedum isti ab Rullo et Rulli similibus\nconquisiti atque electi coloni Capuae in domicilio superbiae atque in sedibus\nluxuriosis conlocati non statim conquisituri sint aliquid sceleris et flagiti,\nimmo vero etiam hoc magis quam illi veteres germanique Campani, quod in vetere\nfortuna illos natos et educatos nimiae tamen rerum omnium copiae depravabant, hi\nex summa egestate in eandem rerum abundantiam traducti non solum copia verum\netiam insolentia commovebuntur.\nhaec tu, P. Rulle, M. Bruti sceleris vestigia quam monumenta maiorum\nsapientiae sequi maluisti, haec tu cum istis tuis auctoribus excogitasti, ut\nvetera vectigalia nostra expilaretis, exploraretis nova, urbem\nnovam huic urbi ad certamen dignitatis opponeretis; ut sub vestrum\nius, iuris dictionem, potestatem urbis, nationes, provincias, liberos populos,\nreges, terrarum denique orbem subiungeretis; ut, cum omnem pecuniam ex aerario\nexhausissetis, ex vectigalibus redegissetis, ab omnibus regibus, gentibus, ab\nimperatoribus nostris coegissetis, tamen omnes vobis pecunias ad nutum vestrum\npenderent; ut idem partim invidiosos agros a Sullanis possessoribus, partim\ndesertos ac pestilentis a vestris necessariis et a vobismet ipsis emptos quanti\nvelletis populo Romano induceretis; ut omnia municipia coloniasque Italiae novis\ncolonis occuparetis; ut quibuscumque in locis vobis videretur ac quam multis\nvideretur colonias conlocaretis;\nut omnem rem\npublicam vestris militibus, vestris urbibus, vestris praesidiis cingeretis atque\noppressam teneretis; ut ipsum Cn. Pompeium, cuius praesidio saepissime res\npublica contra acerrimos hostis et contra improbissimos civis munita est,\nexercitu victore atque horum conspectu privare possetis; ut nihil auro\net argento violari, nihil numero et servitiis declarari, nihil vi et manu\nperfringi posset quod non vos oppressum atque ereptum teneretis; ut volitaretis\ninterea per gentis, per regna omnia cum imperio summo, cum iudicio infinito, cum\nomni pecunia; ut veniretis in castra Cn. Pompei atque ipsa castra, si commodum\nvobis esset, venderetis; ut interea magistratus reliquos legibus omnibus soluti\nsine metu iudiciorum, sine periculo petere possetis; ut nemo ad populum Romanum\nvos adducere, nemo producere, nemo in senatum cogere, non consul coercere, non\ntribunus plebis retinere posset.\nhaec ego vos concupisse pro vestra stultitia atque intemperantia non\nmiror, sperasse me consule adsequi posse demiror. nam cum omnium\nconsulum gravis in re publica custodienda cura ac diligentia debet\nesse, tum eorum maxime qui non in cunabulis, sed in campo sunt consules facti.\nnulli populo Romano pro me maiores mei spoponderunt; mihi\ncreditum est; a me petere quod debeo, me ipsum appellare debetis.\nquem ad modum, cum petebam, nulli me vobis auctores generis mei\ncommendarunt, sic, si quid deliquero, nullae sunt imagines quae me a vobis\ndeprecentur. qua re, modo mihi vita\nsuppetat, quam ego conabor ab istorum scelere insidiisque defendere,\npolliceor hoc vobis, Quirites, bona fide: rem publicam vigilanti homini, non\ntimido, diligenti, non ignavo, commisistis.\negosum is consul qui contionem metuam, qui tribunum plebis perhorrescam,\nqui saepe et sine causa tumultuer, qui timeam ne mihi in carcere habitandum sit,\nsi tribunus plebis duci iusserit? ego cum vestris armis armatus\nsim, imperio, auctoritate insignibusque amplissimis exornatus,\nnon horreo in hunc locum progredi, possum vobis, Quirites, auctoribus\nimprobitati hominis resistere, nec vereor ne res publica tantis munita\npraesidiis ab istis vinci aut opprimi possit. si antea timuissem,\ntamen hac contione, hoc populo certe non vererer. quis enim umquam\ntam secunda contione legem agrariam suasit quam ego dissuasi? si hoc dissuadere\nest ac non disturbare atque pervertere.\nex quo intellegi, Quirites, potest nihil esse tam populare quam\nid quod ego vobis in hunc annum consul popularis adfero, pacem, tranquillitatem,\notium. quae nobis designatis timebatis, ea ne accidere possent\nconsilio meo ac ratione provisa sunt. non modo vos eritis in otio qui\nsemper esse volueratis, verum etiam istos quibus odio est otium quietissimos\natque otiosissimos reddam. etenim illis honores, potestates, divitiae\nex tumultu atque ex dissensionibus civium comparari solent; vos, quorum gratia\nin suffragiis consistit, libertas in legibus, ius in iudiciis et aequitate\nmagistratuum, res familiaris in pace, omni ratione otium retinere debetis.\nnam si ei qui propter desidiam\nin otio vivunt, tamen in sua turpi inertia capiunt voluptatem ex ipso otio, quam\nvos fortunati eritis, si in hoc statu quem habetis vestra non ignavia\nquaesitum, sed virtute partum, otium tenueritis, Quirites! ego ex\nconcordia quam mihi constitui cum conlega, invitissimis eis hominibus qui nos in\nconsulatu inimicos esse et fore aiebant, providi omnibus, prospexi annonae,\nrevocavi fidem, tribunis plebis denuntiavi ne quid turbulenti me\nconsule conflarent. summum et firmissimum est illud communibus\nfortunis praesidium, Quirites, ut, qualis vos hodierno die maxima contione mihi\npro salute vestra praebuistis, talis reliquis temporibus rei publicae\npraebeatis. promitto, recipio, polliceor hoc vobis atque confirmo, me\nesse perfecturum ut iam tandem illi qui honori inviderunt meo tamen vos\nuniversos in consule deligendo plurimum vidisse fateantur.\nCommodius fecissent tribuni plebis, Quirites, si, quae apud vos de me deferunt,\nea coram potius me praesente dixissent; nam et aequitatem vestrae disceptationis\net consuetudinem superiorum et ius suae potestatis retinuissent. sed\nquoniam adhuc praesens certamen contentionemque fugerunt, nunc, si videtur eis,\nin meam contionem prodeant et, quo provocati a me venire noluerunt, revocati\nsaltem revertantur.\nvideo quosdam,\nQuirites, strepitu significare nescio quid et non eosdem voltus quos proxima mea\ncontione praebuerunt in hanc contionem mihi rettulisse. qua re a\nvobis qui nihil de me credidistis ut eam voluntatem quam semper habuistis erga\nme retineatis peto; a vobis autem quos leviter immutatos esse sentio parvam\nexigui temporis usuram bonae de me opinionis postulo, ut eam, si quae dixero\nvobis probabo, perpetuo retineatis; sin aliter, hoc ipso in loco depositam atque\nabiectam relinquatis.\ncompleti sunt\nanimi auresque vestrae, Quirites, me gratificantem Septimiis, Turraniis\nceterisque Sullanarum adsignationum possessoribus agrariae legi et commodis\nvestris obsistere. hoc si qui crediderunt, illud prius crediderint\nnecesse est, hac lege agraria quae promulgata est adimi Sullanos agros vobisque\ndividi, aut denique minui privatorum possessiones ut in eas vos deducamini.\nsi ostendo non modo non adimi cuiquam glebam de Sullanis agris,\nsed etiam genus id agrorum certo capite legis impudentissime confirmari atque\nsanciri, si doceo agris eis qui a Sulla sunt dati sic diligenter Rullum sua lege\nconsulere ut facile appareat eam legem non a vestrorum commodorum patrono, sed a\nValgi genero esse conscriptam, num quid est causae, Quirites, quin illa\ncriminatione qua in me absentem usus est non solum meam sed etiam vestram\ndiligentiam prudentiamque despexerit?\ncaput est legis xl de quo ego consulto, Quirites, neque\napud vos ante feci mentionem, ne aut refricare obductam iam rei publicae\ncicatricem viderer aut aliquid alienissimo tempore novae dissensionis commovere,\nneque vero nunc ideo disputabo quod hunc statum rei publicae non magno opere\ndefendendum putem, praesertim qui oti et concordiae patronum me in hunc annum\npopulo Romano professus sim, sed ut doceam Rullum posthac in eis saltem tacere\nrebus in quibus de se et de suis factis taceri velit.\nomnium legum iniquissimam dissimillimamque legis\nesse arbitror eam quam L. Flaccus interrex de Sulla tulit, ut omnia quaecumque\nille fecisset essent rata. nam cum ceteris in civitatibus tyrannis\ninstitutis leges omnes exstinguantur atque tollantur, hic rei publicae tyrannum\nlege constituit. est invidiosa lex, sicuti dixi, verum tamen habet\nexcusationem; non enim videtur hominis lex esse, sed temporis.\nquid si est haec multo impudentior?\nnam Valeria lege Corneliisque legibus eripitur civi,\ncivi datur, coniungitur impudens gratificatio cum acerba iniuria;\nsed tamen imbibit illis legibus spem non nullam cui ademptum est, aliquem\nscrupulum cui datum est. Rulli cautio est haec: 'Qvi post C. Marivm Cn.\nPapirivm consvles.' quam procul a suspicione fugit, quod\neos consules qui adversarii Sullae maxime fuerunt potissimum nominavit!\nsi enim Sullam dictatorem nominasset, perspicuum fore et\ninvidiosum arbitratus est. sed quem vestrum tam tardo ingenio fore\nputavit cui post eos consules Sullam dictatorem fuisse in mentem venire non\nposset?\nquid ergo ait Marianus\ntribunus plebis, qui nos Sullanos in invidiam rapit? Qvi post Marivm et\nCarbonem consvles agri, aedificia, lacvs, stagna, loca,\npossessiones—caelum et mare praetermisit, cetera complexus\nest—'pvblice data adsignata, vendita, concessa svnt'—a quo,\nRulle? post Marium et Carbonem consules quis adsignavit, quis dedit, quis\nconcessit praeter Sullam?—'ea omnia eo ivre sint'—quo iure?\nlabefactat videlicet nescio quid. nimium acer, nimium vehemens\ntribunus plebis Sullana rescindit—'vt qvae optimo ivre privata\nsvnt.' etiamne meliore quam paterna et avita?\nmeliore. at hoc Valeria lex non\ndicit, Corneliae leges non sanciunt, Sulla ipse non postulat. si isti\nagri partem aliquam iuris, aliquam similitudinem propriae possessionis, aliquam\nspem diuturnitatis attingunt, nemo est tam impudens istorum quin agi secum\npraeclare arbitretur. tu vero, Rulle, quid quaeris? quod\nhabent ut habeant? quis vetat? Vt privatum sit? ita latum\nest. Vt meliore iure tui soceri fundus Hirpinus sit sive ager\nHirpinus—totum enim possidet—quam meus paternus avitusque fundus Arpinas?\nid enim caves. optimo\nenim iure ea sunt profecto praedia quae optima condicione sunt. Libera meliore\niure sunt quam serva; capite hoc omnia quae serviebant non servient.\nsoluta meliore in causa sunt quam obligata; eodem capite\nsubsignata omnia, si modo Sullana sunt, liberantur. immunia\ncommodiore condicione sunt quam illa quae pensitant; ego Tusculanis pro aqua\nCrabra vectigal pendam, quia mancipio fundum accepi; si a Sulla mihi datus\nesset, Rulli lege non penderem.\nvideo vos, Quirites, sicuti res ipsa cogit, commoveri vel legis vel orationis impudentia,\nlegis quae ius melius Sullanis praediis constituat quam paternis, orationis quae eius modi\nin causa insimulare quemquam audeat rationes Sullae nimium\nvehementer defendere. at si illa solum sanciret quae a Sulla essent\ndata, tacerem, modo ipse se Sullanum esse confiteretur. sed non modo\nillis cavet verum etiam aliud quoddam genus donationis inducit; et is qui a me\nSullanas possessiones defendi criminatur non eas solum sancit verum ipse novas\nadsignationes instituit et repentinus Sulla nobis exoritur.\nnam attendite quantas concessiones agrorum hic\nnoster obiurgator uno verbo facere conetur: 'Qvae data, donata, concessa,\nvendita.' patior, audio. quid deinde?\n'possessa.' hoc tribunus plebis promulgare ausus\nest ut, quod quisque post Marium et Carbonem consules possideret, id eo iure\nteneret quo quod optimo privatum est? etiamne\nsi vi deiecit, etiamne si clam, si precario venit in possessionem?\nergo hac lege ius civile, causae possessionum, praetorum\ninterdicta tollentur.\nnon mediocris\nres neque parvum sub hoc verbo furtum, Quirites, latet. sunt enim\nmulti agri lege Cornelia publicati nec cuiquam adsignati neque venditi qui a\npaucis hominibus impudentissime possidentur. his cavet, hos defendit,\nhos privatos facit; hos, inquam, agros quos Sulla nemini dedit Rullus non vobis\nadsignare volt, sed eis condonare qui possident. causam quaero cur ea\nquae maiores vobis in Italia, Sicilia, Africa, duabus Hispaniis, Macedonia, Asia\nreliquerunt venire patiamini, cum ea quae vestra sunt condonari possessoribus\neadem lege videatis.\niam totam\nlegem intellegetis, cum ad paucorum dominationem scripta sit, tum ad Sullanae\nadsignationis rationes esse accommodatissimam. nam socer huius vir\nmultum bonus est; neque ego nunc de illius bonitate, sed de generi impudentia\ndisputo. ille enim quod habet\nretinere volt neque se Sullanum esse dissimulat; hic, ut ipse habeat quod non\nhabet, quae dubia sunt per vos sancire volt et, cum plus appetat quam ipse\nSulla, quibus rebus resisto, Sullanas res defendere me criminatur.\n'habet agros non nullos,'\ninquit, 'socer meus desertos atque longinquos; vendet eos mea lege quanti volet.\nhabet incertos ac nullo iure possessos; confirmabuntur optimo\niure. habet publicos; reddam privatos. denique eos fundos\nquos in agro Casinati optimos fructuosissimosque continuavit, cum usque eo\nvicinos proscriberet quoad angulos conformando ex multis praediis unam fundi\nregionem normamque perfecerit, quos nunc cum aliquo metu tenet, sine ulla cura\npossidebit.'\net quoniam qua de causa et quorum causa ille hoc promulgarit ostendi,\ndoceat ipse nunc ego quem possessorem defendam, cum agrariae legi resisto.\nsilvam Scantiam vendis; populus Romanus possidet; defendo.\nCampanum agrum dividis; vos estis in possessione; non cedo. deinde\nItaliae, Siciliae ceterarumque provinciarum possessiones venalis ac proscriptas\nhac lege video; vestra sunt praedia, vestrae possessiones; resistam atque\nrepugnabo neque patiar a quoquam populum Romanum de suis possessionibus me\nconsule demoveri, praesertim, Quirites, cum vobis nihil quaeratur.\nhoc enim vos in errore versari\ndiutius non oportet. num quis vestrum ad vim, ad facinus, ad caedem\naccommodatus est? nemo. atqui ei generi hominum, mihi\ncredite, Campanus ager et praeclara illa Capua servatur; exercitus contra vos,\ncontra libertatem vestram, contra Cn. Pompeium constituitur; contra hanc urbem\nCapua, contra vos manus hominum audacissimorum, contra Cn. Pompeium x\nduces comparantur. veniant et coram, quoniam me in vestram contionem\nvobis flagitantibus evocaverunt, disserant.\n"};
