var sequence = {"name":"Cicero, Marcus Tullius. Pro A. Cluentio","data":"animum adverti, iudices, omnem accusatoris\norationem in duas divisam esse partis, quarum altera mihi niti et magno\nopere confidere videbatur invidia iam\ninveterata iudici Iuniani, altera tantum modo consuetudinis causa\ntimide et diffidenter attingere rationem venefici criminum, qua de re lege est haec\nquaestio constituta. itaque mihi certum est hanc eandem distributionem\ninvidiae et criminum sic in defensione servare ut omnes intellegant nihil me nec\nsubterfugere voluisse reticendo nec obscurare dicendo.\nsed cum considero quo modo mihi in utraque re sit\nelaborandum, altera pars et ea quae\npropria est iudici vestri et legitimae venefici quaestionis per mihi brevis et non\nmagnae in dicendo contentionis fore videtur, altera autem quae procul ab iudicio\nremota est, quae contionibus seditiose concitatis accommodatior est quam tranquillis\nmoderatisque iudiciis, perspicio quantum in agendo difficultatis et quantum laboris\nsit habitura.\nsed in hac difficultate\nilla me res tamen, iudices, consolatur quod vos de criminibus sic audire consuestis\nut eorum omnium dissolutionem ab\noratore quaeratis, ut non existimetis plus vos ad salutem reo largiri oportere quam\nquantum defensor purgandis criminibus consequi et dicendo probare potuerit.\nde invidia autem sic inter nos disceptare debetis ut non quid\ndicatur a nobis sed quid oporteat dici consideretis. agitur enim in\ncriminibus A.Auli Cluenti proprium periculum, in invidia causa\ncommunis. quam ob rem alteram partem causae sic agemus ut vos doceamus,\nalteram sic ut oremus; in altera diligentia vestra nobis adiungenda est, in altera\nfides imploranda. nemo est enim qui invidiae sine vestro ac sine talium\nvirorum subsidio possit resistere.\nequidem quod ad me attinet, quo me vertam\nnescio. negem fuisse\nillam infamiam iudici\ncorrupti? negem esse illam rem agitatam in contionibus, iactatam in iudiciis,\ncommemoratam in senatu? evellam ex animis hominum tantam opinionem, tam penitus\ninsitam, tam vetustam? non est nostri ingeni, vestri auxili\nest, iudices, huius innocentiae sic in hac calamitosa fama quasi in aliqua\nperniciosissima flamma atque in communi incendio subvenire.\netenim sicut aliis in locis parum\nfirmamenti et parum virium veritas habet, sic in hoc loco falsa invidia imbecilla\nesse debet. dominetur in contionibus, iaceat in iudiciis; valeat in\nopinionibus ac sermonibus imperitorum, ab ingeniis prudentium repudietur; vehementis\nhabeat repentinos impetus, spatio interposito et causa cognita consenescat; denique\nilla definitio iudiciorum aequorum quae nobis a maioribus tradita est retineatur, ut\nin iudiciis\net sine invidia culpa plectatur et sine culpa invidia ponatur.\nquam ob rem a vobis, iudices, ante\nquam de ipsa causa dicere incipio, haec postulo, primum id quod aequissimum est ut\nne quid huc praeiudicati adferatis — etenim non modo auctoritatem sed\netiam nomen iudicum amittemus, nisi hic ex ipsis causis iudicabimus, si ad causas\niudicia iam facta domo deferemus; — deinde si quam opinionem iam vestris mentibus comprehendistis,\nsi eam ratio convellet, si oratio\nlabefactabit, si denique veritas extorquebit, ne repugnetis eamque animis vestris\naut libentibus aut aequis remittatis; tum autem cum ego una quaque de re dicam et\ndiluam, ne ipsi quae contraria sint taciti cogitationi vestrae subiciatis\nsed ad\nextremum exspectetis meque meum dicendi ordinem servare patiamini; cum\nperoraro, tum si quid erit praeteritum\nanimo requiratis.\nego me, iudices, ad eam causam accedere\nquae iam per annos octo continuos ex contraria parte audiatur atque ipsa\nopinione hominum tacita prope convicta atque damnata sit facile\nintellego; sed si qui mihi deus vestram ad me audiendum benivolentiam\nconciliarit, efficiam profecto ut intellegatis nihil esse homini tam timendum quam\ninvidiam, nihil innocenti suscepta invidia tam optandum quam aequum iudicium, quod\nin hoc uno denique falsae infamiae finis aliqui atque exitus reperiatur.\nquam ob rem magna me spes tenet, si quae sunt in causa explicare atque\nomnia dicendo consequi potuero, hunc locum consessumque vestrum, quem illi\nhorribilem A.Aulo Cluentio ac formidolosum fore putaverunt,\neum tandem eius fortunae miserae multumque\niactatae portum ac perfugium futurum.\ntametsi permulta sunt quae mihi, ante quam de causa dico, de\ncommunibus invidiae periculis dicenda esse videantur, tamen ne diutius oratione mea\nsuspensa exspectatio vestra teneatur adgrediar ad crimen cum illa deprecatione,\niudices, qua mihi saepius utendum esse intellego, sic ut me audiatis, quasi hoc\ntempore haec causa primum dicatur, sicuti dicitur, non quasi saepe iam dicta et numquam\nprobata sit. hodierno enim die primum veteris istius criminis diluendi potestas est data, ante\nhoc tempus error in hac causa atque invidia versata est. quam ob rem, dum\nmultorum annorum accusationi breviter dilucideque respondeo, quaeso ut me, iudices,\nsicut facere instituistis,\nbenigne attenteque audiatis.\ncorrupisse dicitur A.Aulus Cluentius iudicium\npecunia, quo inimicum\ninnocentem, Statium Albium,\ncondemnaret. ostendam, iudices, primum, quoniam caput illius atrocitatis atque invidiae\nfuit innocentem pecunia circumventum, neminem umquam maioribus criminibus\ngravioribus testibus esse in iudicium vocatum; deinde ea de eo praeiudicia esse\nfacta ab ipsis iudicibus a quibus condemnatus est ut non modo ab isdem sed ne ab\naliis quidem ullis absolvi ullo modo posset. cum haec docuero, tum illud\nostendam quod maxime requiri intellego iudicium illud pecunia esse temptatum non a\nCluentio sed contra Cluentium, faciamque ut intellegatis in tota illa causa quid res\nipsa tulerit, quid error adfinxerit, quid invidia conflarit.\nprimum igitur illud est ex quo intellegi possit debuisse Cluentium magno\nopere causae confidere, quod certissimis criminibus et testibus fretus ad accusandum\ndescenderit.\nhoc loco faciendum mihi, iudices, est ut vobis breviter illa quibus\nAlbius est condemnatus crimina exponam.\nabs te peto, Oppianice, ut me invitum de patris tui causa dicere\nexistimes adductum fide atque officio defensionis. etenim tibi si in\npraesentia\nnon potuero, tamen multae mihi ad satis faciendum reliquo tempore facultates\ndabuntur; Cluentio nisi nunc satis fecero,\npostea mihi satis faciendi potestas non erit. simul et illud quis est qui\ndubitare debeat contra damnatum et mortuum pro incolumi et pro vivo\ndicere? cum illi in quem dicitur damnatio omne ignominiae periculum iam abstulerit,\nmors vero etiam doloris; hic autem pro\nquo dicimus nihil possit\noffensionis accipere sine\nacerbissimo animi sensu ac molestia et sine summo dedecore vitae et\nturpitudine.\natque ut intellegatis Cluentium non\naccusatorio animo, non ostentatione aliqua aut gloria adductum, sed nefariis\niniuriis, cotidianis insidiis, proposito ante oculos vitae periculo nomen Oppianici\ndetulisse, paulo longius exordium rei demonstrandae petam; quod quaeso, iudices, ne\nmoleste patiamini; principiis enim cognitis multo facilius extrema intellegetis.\n\nA.Aulus Cluentius habitus fuit, pater huiusce,\niudices, homo non solum municipi Larinatis ex quo erat sed etiam regionis illius et\nvicinitatis virtute, existimatione, nobilitate princeps.\nis cum esset mortuus Sulla et Pompeio consulibus, reliquit hunc annos\nxv natum, grandem autem et nubilem filiam quae brevi tempore post\npatris mortem nupsit A.Aulo Aurio Melino, consobrino suo,\nadulescenti in primis, ut tum habebatur, inter suos et honesto et nobili.\ncum essent eae nuptiae plenae dignitatis,\nplenae concordiae, repente est exorta mulieris importunae\nnefaria libido non solum dedecore verum etiam scelere coniuncta. nam\nSassia, mater huius habiti â€” mater enim a me in omni causa, tametsi in hunc hostili odio et\ncrudelitate est, mater, inquam, appellabitur, neque umquam illa ita de suo scelere\net immanitate audiet ut naturae nomen amittat; quo enim est ipsum nomen amantius\nindulgentiusque maternum, hoc illius matris quae multos iam annos et nunc cum maxime\nfilium interfectum cupit singulare scelus maiore odio dignum esse\nducetis.\nea igitur mater habiti, Melini illius adulescentis, generi\nsui, contra quam fas erat amore capta primo, neque id ipsum diu, quoquo modo poterat\nin illa cupiditate continebatur; deinde ita flagrare coepit amentia, sic inflammata\nferri libidine ut eam non pudor, non pietas,\nnon macula familiae, non hominum fama, non fili dolor, non filiae maeror a\ncupiditate revocaret.\nanimum\nadulescentis nondum consilio ac ratione firmatum pellexit eis omnibus rebus quibus\nilla aetas capi ac deleniri potest. filia, quae non solum illo communi\ndolore muliebri in eius modi viri iniuriis angeretur sed nefarium matris paelicatum\nferre non posset de quo ne queri quidem se sine scelere posse arbitraretur,\nceteros sui tanti mali ignaros esse cupiebat; in huius amantissimi sui fratris\nmanibus et gremio maerore et lacrimis consenescebat.\necce autem subitum divortium quod solacium malorum\nomnium fore videbatur! discedit a Melino Cluentia ut in tantis iniuriis\nnon invita, ut a viro non\nlibenter. tum vero illa egregia ac\npraeclara mater palam exsultare laetitia, triumphare gaudio coepit, victrix filiae non\nlibidinis; diutius\nsuspicionibus obscuris laedi famam suam noluit; lectum illum genialem quem biennio\nante filiae suae nubenti straverat, in eadem domo sibi ornari et sterni expulsa\natque exturbata filia iubet. nubit genero socrus nullis auspicibus,\nnullis auctoribus, funestis ominibus omnium.\nO mulieris scelus incredibile et praeter\nhanc unam in omni vita inauditum! o\nlibidinem effrenatam et indomitam! o audaciam singularem! nonne\ntimuisse, si minus vim deorum hominumque\nfamam, at illam ipsam noctem facesque illas nuptialis, non limen cubiculi, non\ncubile filiae, non parietes denique ipsos superiorum testis nuptiarum?\nperfregit ac prostravit omnia cupiditate ac furore; vicit pudorem\nlibido, timorem audacia, rationem amentia.\ntulit hoc commune dedecus familiae, cognationis, nominis graviter filius;\naugebatur autem eius molestia cotidianis querimoniis et adsiduo fletu sororis;\nstatuit tamen nihil sibi in tantis iniuriis ac tanto scelere matris gravius\nesse faciendum quam ut\nilla ne uteretur,\nne quae videre sine summo animi dolore\nnon poterat, ea, si matre uteretur, non solum videre verum etiam probare suo iudicio\nputaretur.\ninitium quod huic cum matre fuerit simultatis audistis.\npertinuisse hoc ad causam tum cum reliqua cognoveritis\nintellegetis. nam illud me non praeterit, cuiuscumque\nmodi sit\nmater, tamen in\niudicio fili de turpitudine parentis dici vix oportere. non essem ad\nullam causam idoneus, iudices, si hoc quod in communibus hominum sensibus atque in\nipsa natura positum atque infixum\nest, id ego, qui ad hominum pericula defendenda\nadiungerer, non viderem; facile intellego\nnon modo reticere homines parentum iniurias sed etiam animo aequo ferre oportere.\nsed ego ea quae ferri possunt ferenda, quae taceri tacenda esse\narbitror.\nnihil in vita vidit\ncalamitatis A.Aulus Cluentius, nullum periculum mortis adiit,\nnihil mali timuit quod non totum a matre esset conflatum et profectum.\nquae hoc tempore sileret omnia atque ea, si oblivione non posset,\ntamen taciturnitate sua tecta esse pateretur; sed vero sic\nagitur ut\nprorsus reticere\nnullo modo possit. hoc enim ipsum iudicium, hoc periculum, illa\naccusatio, illa omnis testium copia quae futura\nest a matre initio est adornata, a matre hoc tempore instruitur atque omnibus eius\nopibus et copiis comparatur. ipsa denique nuper Larino huius opprimendi\ncausa Romam advolavit; praesto est mulier audax, pecuniosa, crudelis, instituit\naccusatores, instruit testis, squalore huius et sordibus laetatur, exitium exoptat,\nsanguinem suum profundere omnem cupit, dum modo profusum huius ante videat.\nhaec nisi omnia perspexeritis in causa, temere a nobis illam\nappellari putatote; sin erunt et aperta et nefaria,\nCluentio ignoscere debebitis, quod haec\na me dici patiatur; mihi ignoscere non deberetis, si tacerem.\nnunc iam summatim exponam quibus criminibus Oppianicus damnatus sit ut et\nconstantiam A.Auli Cluenti et rationem accusationis perspicere\npossitis. ac primum causa accusandi quae fuerit ostendam ut id ipsum\nA.Aulum Cluentium vi ac necessitate coactum fecisse\nvideatis.\ncum manifesto venenum\ndeprehendisset quod vir matris Oppianicus ei paravisset, et res non coniectura sed\noculis et manibus\nteneretur, neque in causa ulla dubitatio\nposset esse, accusavit\nOppianicum; quam constanter et quam diligenter postea dicam; nunc hoc scire vos\nvolui, nullam huic\naliam accusandi causam fuisse nisi uti propositum vitae periculum et\ncotidianas capitis insidias hac una ratione vitaret.\natque ut intellegatis eis\naccusatum esse criminibus Oppianicum ut neque accusator timere\nneque reus sperare debuerit, pauca vobis illius iudici crimina exponam; quibus\ncognitis nemo vestrum mirabitur illum diffidentem rebus suis ad\nStaienum\natque ad pecuniam confugisse.\nLarinas quaedam fuit Dinaea, socrus Oppianici, quae filios habuit M.Marcum et N.Numerium Aurios et Cn.Gnaeum Magium et filiam\nmagiam nuptam Oppianico. M.Marcus Aurius\nadulescentulus bello Italico captus apud Asculum in Q.Quinti\nSergi senatoris, eius qui inter sicarios damnatus est, manus incidit et apud eum\nfuit in ergastulo. N. autem\nAurius, frater eius, mortuus est heredemque Cn.Gnaeum Magium\nfratrem reliquit.\npostea\nmagia, uxor Oppianici, mortua est. postremo unus qui reliquus\nerat Dinaeae filius Cn.Gnaeus Magius est mortuus.\nis heredem fecit illum\nadulescentulum Oppianicum, sororis suae filium, eumque\npartiri cum Dinaea matre iussit. interim venit index\nad Dinaeam neque obscurus neque incertus qui nuntiaret ei filium eius, M.Marcum Aurium, vivere et in agro Gallico esse in servitute.\nmulier amissis liberis, cum unius\nreciperandi fili spes esset ostentata, omnis suos\npropinquos filique sui necessarios convocavit et ab eis flens petivit ut negotium\nsusciperent, adulescentem investigarent, sibi restituerent eum filium quem tamen\nunum ex multis fortuna reliquum esse voluisset. haec cum agere\ninstituisset, oppressa morbo est. itaque testamentum fecit eius modi ut\nilli filio HS\ncccc milia legaret, heredem institueret eundem illum Oppianicum, nepotem\nsuum; atque eis diebus paucis est\nmortua.\npropinqui tamen illi, quem ad modum viva Dinaea instituerant, ita\nmortua illa ad investigandum M.Marcum Aurium cum eodem illo indice in agrum Gallicum\nprofecti sunt.\ninterim Oppianicus ut erat,\nsicuti multis ex rebus reperietis, singulari scelere et\naudacia, per quendam Gallicanum, familiarem suum, primum illum indicem pecunia\ncorrupit, deinde ipsum M. Aurium non magna iactura\nfacta tollendum interficiendumque curavit. illi autem qui erant ad\npropinquum investigandum et reciperandum profecti litteras Larinum ad Aurios, illius\nadulescentis suosque necessarios, mittunt sibi\ndifficilem esse investigandi rationem, quod intellegerent\nindicem ab Oppianico esse corruptum. quas litteras A.Aulus Aurius, vir fortis et\nexperiens et domi nobilis et M. illius Auri perpropinquus, in foro\npalam multis audientibus, cum adesset Oppianicus, recitat et\nclarissima voce se nomen Oppianici, si interfectum M.Marcum\nAurium esse\ncomperisset, delaturum esse testatur.\ninterim brevi tempore illi qui erant in agrum Gallicum profecti Larinum revertuntur; interfectum esse M.Marcum Aurium nuntiant.\nanimi non solum propinquorum sed etiam omnium Larinatium odio\nOppianici et illius adulescentis misericordia commoventur. itaque cum\nA.Aulus Aurius is qui\nantea denuntiarat clamore hominem ac minis insequi coepisset, Larino profugit et se\nin castra clarissimi viri, Q.Quinti Metelli, contulit.\npost illam autem fugam sceleris et\nconscientiae testem numquam se iudiciis, numquam legibus, numquam\ninermem inimicis committere ausus est sed per illam L.Lucii Sullae vim atque victoriam Larinum in summo timore\nomnium cum armatis advolavit; quattuorviros quos municipes fecerant sustulit; se a\nSulla et alios praeterea tris factos esse\ndixit et ab eodem sibi esse imperatum ut A. Aurium illum\nqui sibi delationem nominis et capitis periculum ostentarat, et alterum\nA. Aurium et eius L. filium et Sex. Vibium quo\nsequestre in illo indice corrumpendo dicebatur esse usus, proscribendos\ninterficiendosque curaret. itaque illis crudelissime interfectis non\nmediocri ab eo ceteri proscriptionis et mortis metu terrebantur. his rebus in causa iudicioque patefactis quis est qui illum\nabsolvi potuisse arbitretur?\natque haec parva sunt; cognoscite reliqua ut non aliquando condemnatum\nesse Oppianicum sed aliquam diu incolumem fuisse miremini.\nprimum videte hominis audaciam. Sassiam in matrimonium ducere,\nhabiti matrem — illam cuius virum A. Aurium occiderat — concupivit. Vtrum\nimpudentior hic qui postulet, an crudelior illa, si nubat, difficile dictu est; sed\ntamen utriusque humanitatem constantiamque cognoscite.\npetit Oppianicus ut sibi Sassia nubat et id magno\nopere contendit. illa autem non admiratur audaciam, non impudentiam\naspernatur, non denique illam Oppianici domum viri sui sanguine redundantem reformidat,\nsed quod haberet ille tris filios,\nidcirco se ab eis nuptiis abhorrere respondit. Oppianicus, qui pecuniam Sassiae\nconcupivisset, domo sibi quaerendum remedium existimavit ad eam moram quae\nnuptiis adferebatur. nam cum haberet ex Novia infantem filium, alter\nautem eius filius Papia\nnatus Teani, quod abest ab Larino\nxviii milia passuum, apud matrem educaretur, arcessit subito sine\ncausa puerum Teano, quod facere nisi ludis publicis aut festis diebus antea non solebat. mater\nmisera nihil mali\nsuspicans mittit. ille se Tarentum proficisci cum simulasset, eo ipso die\npuer, cum hora undecima in publico valens visus esset, ante noctem mortuus et postridie ante quam luceret\ncombustus est.\natque hunc tantum\nmaerorem matri prius hominum rumor quam quisquam ex Oppianici familia nuntiavit.\nilla cum uno tempore audisset sibi non solum filium sed etiam\nexsequiarum munus ereptum, Larinum confestim exanimata venit et ibi de integro funus\niam sepulto filio fecit. dies nondum decem intercesserant cum ille alter\nfilius infans necatur. itaque nubit Oppianico continuo Sassia laetanti\niam animo et spe optime\nconfirmato, nec mirum quae se\nnon nuptialibus donis sed filiorum funeribus esse delenitam videret. ita, quod\nceteri propter liberos pecuniae cupidiores solent esse, ille propter pecuniam liberos amittere\niucundum esse duxit.\nSentio, iudices, vos pro vestra humanitate his\ntantis sceleribus breviter a me demonstratis vehementer esse commotos.\nquo tandem igitur animo fuisse illos arbitramini quibus his de rebus non modo audiendum fuit verum etiam iudicandum? vos\nauditis de eo in quem iudices non estis, de eo quem non videtis, de eo quem odisse\niam non potestis, de eo qui et naturae et legibus satis fecit, quem leges exsilio,\nnatura morte multavit, auditis non ab inimico, auditis sine\ntestibus, auditis cum ea quae copiosissime dici possunt breviter strictimque dicuntur.\nilli audiebant de eo de quo iurati sententias ferre debebant,\nde eo cuius praesentis nefarium et consceleratum voltum intuebantur, de eo quem\nomnes oderant propter\naudaciam, de eo quem omni supplicio dignum esse ducebant; audiebant ab\naccusatoribus, audiebant verba multorum testium, audiebant cum una quaque de re a\nP.Publio Cannutio, homine eloquentissimo, graviter et diu\ndiceretur.\net est quisquam qui, cum\nhaec cognoverit, suspicari possit Oppianicum iudicio oppressum et circumventum esse\ninnocentem?\nacervatim reliqua iam, iudices, dicam ut ad ea quae propiora huiusce causae et adiunctiora sunt\nperveniam. vos, quaeso, memoria teneatis non mihi hoc esse propositum ut\naccusem Oppianicum mortuum sed, cum hoc persuadere vobis velim, iudicium ab hoc non\nesse corruptum, hoc uti initio ac fundamento defensionis, Oppianicum,\nhominem\nsceleratissimum et nocentissimum, esse damnatum. qui uxori suae\nCluentiae, quae amita huius habiti fuit, cum ipse poculum dedisset, subito illa\nin media potione exclamavit se maximo cum dolore emori nec diutius vixit quam locuta\nest; nam in ipso sermone hoc et vociferatione mortua est. et ad hanc\nmortem repentinam\nvocemque morientis omnia praeterea quae solent esse indicia et\nvestigia veneni in illius mortuae corpore fuerunt. eodemque veneno C.Gaium Oppianicum fratrem necavit.\nneque est hoc satis; tametsi in ipso\nfraterno parricidio nullum scelus praetermissum videtur, tamen ut ad hoc nefarium\nfacinus accederet aditum sibi aliis sceleribus ante munivit. nam cum\nesset gravida Auria, fratris uxor, et iam appropinquare partus\nputaretur, mulierem\nveneno interfecit ut una illud quod erat ex fratre conceptum\nnecaretur. post fratrem adgressus est; qui sero iam exhausto illo poculo\nmortis, cum et de suo et\nde uxoris interitu clamaret testamentumque mutare cuperet, in ipsa significatione\nhuius voluntatis est mortuus. ita mulierem ne partu eius ab hereditate\nfraterna excluderetur necavit; fratris autem liberos prius vita privavit quam illi\nhanc a natura lucem accipere\npotuerunt; ut omnes intellegerent nihil ei clausum, nihil sanctum esse posse a cuius audacia fratris liberos ne materni quidem\ncorporis custodiae tegere potuissent.\nmemoria teneo Milesiam quandam\nmulierem, cum essem in Asia, quod ab heredibus secundis accepta pecunia\npartum sibi ipsa medicamentis abegisset, rei capitalis esse damnatam; nec iniuria quae spem parentis,\nmemoriam nominis, subsidium generis, heredem familiae, designatum rei publicae civem\nsustulisset. quanto est Oppianicus in eadem iniuria maiore supplicio\ndignus! si quidem illa, cum suo corpori vim attulisset, se ipsa cruciavit, hic autem\nidem illud effecit per alieni corporis mortem atque cruciatum. ceteri non\nvidentur in singulis hominibus multa parricidia suscipere posse, Oppianicus inventus\nest qui in uno corpore pluris necaret.\nitaque cum hanc eius consuetudinem\naudaciamque cognosset avunculus illius adulescentis Oppianici, Cn.Gnaeus Magius, isque, cum gravi morbo adfectus esset, heredem illum sororis suae\nfilium faceret, amicis adhibitis praesente matre sua Dinaea uxorem suam\ninterrogavit essetne praegnas. quae cum se esse respondisset, ab ea\npetivit ut se mortuo apud Dinaeam — quae tum ei mulieri socrus erat — quoad pareret\nhabitaret diligentiamque adhiberet ut id quod conceperat servare et salvum parere posset.\nitaque ei testamento legat grandem pecuniam a filio si qui natus\nesset; ab secundo herede nil legat.\nquid de Oppianico suspicatus sit videtis;\nquid iudicarit obscurum non est. nam cuius filium\nfaceret heredem, eum tutorem liberis non adscripsit. quid Oppianicus\nfecerit cognoscite ut illum Magium intellegatis non longe animo prospexisse morientem. quae\npecunia mulieri legata erat a filio, si qui natus esset, eam praesentem Oppianicus non\ndebitam mulieri solvit, si haec solutio legatorum et non merces abortionis\nappellanda est. quo illa pretio accepto multisque praeterea muneribus\nquae tum ex tabulis Oppianici recitabantur spem illam quam in alvo commendatam a\nviro continebat victa avaritia sceleri Oppianici vendidit. nihil posse\niam ad hanc improbitatem addi videtur;\nattendite\nexitum. quae mulier obtestatione viri decem illis mensibus ne domum\nquidem ullam nisi socrus suae nosse debuit, haec quinto mense post viri mortem ipsi\nOppianico nupsit. quae nuptiae non diuturnae fuerunt; erant enim non\nmatrimoni dignitate sed sceleris societate coniunctae.\nquid? illa caedes Asuvi Larinatis, adulescentis pecuniosi, quam clara tum\nrecenti re fuit et\nquam omnium sermone celebrata! fuit Avillius quidam Larino perdita\nnequitia et summa egestate, arte quadam praeditus ad libidines adulescentulorum\nexcitandas\naccommodata. qui ut se\nblanditiis et adsentationibus in Asuvi consuetudinem penitus immersit, Oppianicus\ncontinuo sperare coepit hoc se Avillio tamquam aliqua machina admota capere Asuvi\nadulescentiam et fortunas eius patrias expugnare posse. ratio excogitata\nLarini est, res translata Romam; inire enim consilium facilius\nin solitudine, perficere rem eius modi commodius in turba posse arbitrati sunt. Asuvius cum Avillio Romam\nest profectus. hos vestigiis Oppianicus consecutus\nest. iam ut Romae vixerint, quibus conviviis, quibus flagitiis, quantis et quam profusis\nsumptibus non modo conscio sed etiam conviva et adiutore Oppianico longum est dicere\nmihi, praesertim ad alia properanti; exitum huius adsimulatae familiaritatis\ncognoscite.\ncum esset adulescens apud\nmulierculam quandam atque ubi\npernoctarat ibi\ndiem posterum\ncommoraretur, Avillius, ut erat constitutum, simulat se aegrotare et testamentum\nfacere velle. Oppianicus obsignatores ad eum qui neque Asuvium neque Avillium\nnossent adducit et illum Asuvium appellat ipse; testamento Asuvi nomine obsignato\ndisceditur. Avillius ilico\nconvalescit; Asuvius autem brevi illo tempore, quasi in hortulos iret, in harenarias\nquasdam extra portam Esquilinam perductus occiditur.\nqui cum unum iam et alterum diem desideraretur neque\nin eis locis ubi ex consuetudine quaerebatur inveniretur, et Oppianicus in foro\nLarinatium dictitaret nuper se et suos amicos testamentum eius obsignasse, liberti\nAsuvi et non nulli amici, quod eo die quo postremum Asuvius visus erat Avillium cum\neo fuisse et a multis visum esse constabat, in eum invadunt et hominem ante pedes\nQ. Manli qui tum erat\ntriumvir constituunt. atque illic continuo nullo teste, nullo indice\nrecentis malefici conscientia\nperterritus omnia, ut a me paulo ante dicta sunt, exponit Asuviumque a sese consilio Oppianici interfectum\nfatetur. extrahitur domo latitans Oppianicus a Manlio;\nindex Avillius ex altera parte coram tenetur. hic\nquid iam reliqua\nquaeritis? Manlium plerique noratis; non ille honorem a pueritia, non studia\nvirtutis, non ullum existimationis bonae fructum umquam cogitarat, sed\nex petulanti atque improbo scurra in\ndiscordiis civitatis ad eam columnam ad quam multorum saepe conviciis perductus erat\ntum\nsuffragiis populi pervenerat. itaque tum cum Oppianico transigit, pecuniam ab eo accipit, causam et\nsusceptam et tam manifestam\nrelinquit.\nac tum in Oppianici causa crimen hoc Asuvianum cum testibus multis tum vero\nillius testamento comprobabatur; in quo Oppianici nomen primum esse\nconstabat, eius quem vos miserum atque innocentem falso iudicio circumventum esse\ndicitis.\nquid? aviam tuam, Oppianice, Dinaeam cui tu es heres pater tuus non\nmanifesto necavit? ad quam cum adduxisset medicum illum suum iam cognitum\net saepe victorem per quem interfecerat plurimos mulier exclamat se ab eo nullo modo\nvelle curari quo\ncurante omnis suos\nperdidisset. tum repente Anconitanum quendam, L.Lucium Clodium, pharmacopolam circumforaneum qui casu tum Larinum venisset adgreditur et cum eo HS\nduobus milibus, id quod ipsius tabulis est\ndemonstratum, transigit. L.Lucius Clodius, cum properaret, cui fora multa\nrestarent, simul atque introductus est rem confecit; prima potione mulierem sustulit neque postea\nLarini punctum est temporis commoratus. eadem hac Dinaea testamentum\nfaciente,\ncum tabulas prehendisset Oppianicus, qui\ngener eius fuisset, digito\nlegata delevit et, cum id multis locis fecisset, post mortem eius ne lituris coargui\nposset testamentum in alias tabulas transcriptum signis adulterinis obsignavit.\nmulta praetereo consulto; etenim vereor ne haec ipsa nimium multa\nesse videantur. vos tamen similem sui eum fuisse in\nceteris quoque vitae partibus existimare debetis. illum tabulas publicas\nLarini censorias corrupisse decuriones universi iudicaverunt; cum illo nemo\niam rationem, nemo rem ullam\ncontrahebat; nemo illum ex tam multis cognatis et adfinibus tutorem umquam liberis\nsuis scripsit, nemo illum aditu, nemo congressione, nemo sermone, nemo convivio\ndignum iudicabat;\nomnes aspernabantur, omnes abhorrebant, omnes ut aliquam immanem ac perniciosam\nbestiam pestemque fugiebant.\nhunc tamen\nhominem tam audacem, tam nefarium, tam nocentem numquam accusasset\nhabitus, iudices, si id praetermittere suo salvo capite potuisset. erat huic inimicus\nOppianicus, erat, sed tamen erat vitricus; crudelis et huic infesta mater, at mater;\npostremo nihil tam remotum ab accusatione quam Cluentius et natura et voluntate et\ninstituta ratione vitae. sed cum esset haec ei proposita condicio ut aut iuste pieque\naccusaret aut acerbe indigneque moreretur, accusare quoquo modo posset quam illo\nmodo emori maluit.\natque ut hoc ita esse perspicere possitis exponam vobis Oppianici facinus\nmanifesto compertum atque deprensum; ex quo simul utrumque, et huic accusare et\nilli\ncondemnari, necesse fuisse intellegetis.\nMartiales quidam Larini appellabantur, ministri publici Martis atque ei deo veteribus institutis religionibusque Larinatium\nconsecrati. quorum cum satis magnus numerus esset, cumque item ut in\nSicilia permulti Venerii sunt, sic illi Larini in Martis familia numerarentur,\nrepente Oppianicus eos omnis liberos esse civisque Romanos coepit defendere.\ngraviter id decuriones Larinatium cunctique municipes tulerunt.\nitaque ab habito petiverunt ut eam causam susciperet\npubliceque defenderet. habitus cum se ab omni eius modi negotio\nremovisset, tamen pro loco, pro antiquitate generis sui, pro eo quod se non\nsuis commodis sed etiam suorum\nmunicipum ceterorumque necessariorum natum esse arbitrabatur, tantae voluntati universorum Larinatium deesse\nnoluit.\nsuscepta causa Romamque delata\nmagnae cotidie contentiones inter habitum et Oppianicum ex utriusque\nstudio defensionis excitabantur. erat ipse immani acerbaque natura\nOppianicus; incendebat eius amentiam infesta atque inimica filio mater\nhabiti. Magni autem illi sua interesse arbitrabantur hunc a causa\nMartialium demoveri. suberat etiam alia causa maior quae Oppianici, hominis\navarissimi atque audacissimi, mentem maxime commovebat.\nnamhabitus usque ad illius iudici tempus nullum testamentum umquam fecerat;\nneque enim legare\nquicquam eius modi matri poterat in animum inducere neque testamento\nnomen omnino praetermittere parentis. id cum Oppianicus sciret — neque\nenim erat obscurum — intellegebat habito mortuo bona eius omnia ad matrem\nesse ventura; quae ab sese postea aucta pecunia maiore praemio, orbata filio minore\npericulo necaretur. itaque his rebus incensus qua ratione\nhabitum veneno tollere conatus sit cognoscite.\nC. et L.Lucii Fabricii\nfratres gemini fuerunt ex municipio Aletrinati, homines inter se cum forma tum\nmoribus similes, municipum autem suorum dissimillimi; in quibus quantus splendor\nsit, quam prope aequabilis, quam fere omnium constans et moderata ratio vitae nemo\nvestrum, ut mea fert opinio, ignorat. his Fabriciis semper est\nusus Oppianicus\nfamiliarissime. iam hoc fere scitis omnes quantam vim habeat ad coniungendas\namicitias studiorum ac naturae similitudo. cum illi ita viverent ut\nnullum quaestum esse turpem\narbitrarentur, cum omnis ab eis fraus, omnes insidiae\ncircumscriptionesque adulescentium nascerentur, cumque essent vitiis atque\nimprobitate omnibus noti, studiose, ut dixi, ad eorum se familiaritatem multis iam\nante annis Oppianicus applicarat. itaque tum sic statuit, per C.\nFabricium — nam L. erat mortuus — insidias\nhabito comparare. erat illo tempore infirma valetudine\nhabitus. Vtebatur autem medico non ignobili sed spectato homine, Cleophanto; cuius servum Diogenem\nFabricius ad venenum habito dandum spe et pretio sollicitare coepit.\nservus non incallidus et, ut res ipsa\ndeclaravit, frugi atque integer\nsermonem Fabrici non est aspernatus; rem ad dominum detulit; Cleophantus autem cum\nhabito est conlocutus. habitus statim cum M.Marco Baebio senatore, familiarissimo suo, communicavit; qui\nqua fide, qua prudentia, qua diligentia fuerit meminisse vos arbitror. ei\nplacuit ut Diogenem habitus emeret a Cleophanto, quo facilius aut\ncomprehenderetur res eius indicio aut falsa esse cognosceretur. ne multa,\nDiogenes emitur, venenum diebus paucis comparatur; multi viri boni cum ex occulto intervenissent,\npecunia obsignata quae ob eam rem dabatur in manibus\nScamandri, liberti Fabriciorum, deprehenditur.\npro di immortales! Oppianicum quisquam his rebus cognitis\ncircumventum esse dicet?\nquis umquam audacior, quis nocentior, quis apertior in iudicium adductus\nest? quod ingenium, quae facultas dicendi, quae a quoquam excogitata\ndefensio huic uni crimini potuit obsistere? simul et illud quis est qui\ndubitet quin hac re comperta manifestoque deprehensa aut obeunda mors Cluentio aut suscipienda\naccusatio fuerit?\nsatis esse arbitror demonstratum, iudices, eis criminibus accusatum esse\nOppianicum uti honeste absolvi nullo\nmodo potuerit. cognoscite nunc ita reum citatum esse illum ut re semel\natque iterum praeiudicata condemnatus in iudicium venerit. nam Cluentius, iudices,\nprimum nomen eius detulit cuius in manibus venenum deprenderat. is erat\nlibertus Fabriciorum, Scamander. integrum consilium, iudici corrupti\nnulla suspicio; simplex in iudicium causa, certa res, unum crimen adlatum est. hic\ntum C.Gaius Fabricius, is de quo\nante dixi, qui liberto damnato sibi illud impendere periculum videret, quod mihi cum\nAletrinatibus vicinitatem et cum plerisque eorum\nmagnum usum esse sciebat, frequentis eos ad me domum adduxit. qui\nquamquam de homine sic ut necesse erat existimabant, tamen quod erat ex eodem\nmunicipio, suae dignitatis esse arbitrabantur eum quibus rebus possent defendere, idque a me ut facerem\net ut causam Scamandri susciperem petebant, in qua causa patroni omne periculum\ncontinebatur.\nego, qui neque illis\ntalibus viris ac tam amantibus mei rem possem ullam negare neque illud crimen tantum\nac tam manifestum esse arbitrarer, sicut ne illi ipsi quidem qui mihi tum illam\ncausam commendabant arbitrabantur, pollicitus eis sum me\nomnia quae vellent esse facturum.\nres agi coepta est; citatus est Scamander reus. accusabat\nP.Publius Cannutius, homo in primis ingeniosus et in dicendo\nexercitatus; accusabat autem ille quidem Scamandrum verbis tribus, venenum esse\ndeprensum. omnia tela totius accusationis in Oppianicum\nconiciebantur, aperiebatur causa insidiarum, Fabriciorum familiaritas\ncommemorabatur, hominis vita et audacia proferebatur, denique omnis accusatio varie\ngraviterque tractata ad extremum manifesta veneni deprehensione conclusa est.\nhic ego tum ad\nrespondendum surrexi qua cura, di immortales!\nqua\nsollicitudine animi, quo timore! semper equidem magno cum metu incipio\ndicere; quotienscumque dico, totiens mihi videor in iudicium venire non ingeni solum\nsed etiam virtutis atque offici, ne aut id profiteri videar quod non\npossim, quod est impudentiae, aut non\nid efficere\nquod possim, quod est aut perfidiae aut neglegentiae. tum vero ita sum\nperturbatus ut omnia timerem, si nihil dixissem ne infantissimus, si multa in eius\nmodi causa dixissem ne impudentissimus existimarer.\nconlegi me aliquando et ita constitui, fortiter esse agendum; illi aetati\nqua tum eram solere laudi dari, etiam si\nin minus firmis causis hominum periculis non defuissem. itaque feci; sic\npugnavi, sic omni ratione contendi, sic ad omnia confugi, quantum ego adsequi potui,\nremedia ac perfugia causarum ut hoc quod timide dicam consecutus sim, ne quis illi\ncausae patronum defuisse arbitraretur.\nsed ut quidquid ego apprehenderam, statim accusator extorquebat e\nmanibus. si quaesiveram quae inimicitiae Scamandro cum habito,\nfatebatur nullas fuisse, sed Oppianicum cuius ille minister fuisset huic\ninimicissimum fuisse atque esse dicebat. sin autem illud egeram, nullum\nad Scamandrum morte habiti venturum emolumentum fuisse, concedebat, sed\nad uxorem Oppianici, hominis in uxoribus necandis exercitati, omnia bona\nhabiti ventura fuisse dicebat. cum illa defensione usus essem quae\nin libertinorum causis honestissima semper existimata est, Scamandrum patrono esse\nprobatum, fatebatur, sed quaerebat cui probatus esset ipse patronus.\ncum ego pluribus verbis in eo commoratus essem, Scamandro insidias\nfactas\nesse per Diogenem constitutumque inter eos alia de re fuisse ut medicamentum, non\nvenenum Diogenes adferret; hoc cuivis usu venire posse: quaerebat cur in eius modi locum tam abditum, cur\nsolus, cur cum obsignata pecunia venisset. denique hoc loco causa\ntestibus honestissimis hominibus premebatur. M.Marcus Baebius\nde suo consilio Diogenem emptum, se praesente Scamandrum cum veneno pecuniaque\ndeprehensum esse dicebat. P.Publius Quintilius\nVarus, homo summa\nreligione et summa auctoritate praeditus, de insidiis quae fierent habito\net de sollicitatione Diogenis recenti re secum Cleophantum locutum esse dicebat.\natque in illo iudicio cum\nScamandrum nos defendere videremur, verbo ille reus erat, re quidem vera et periculo\ntota accusatione\nOppianicus. neque id obscure ferebat nec dissimulare ullo modo poterat;\naderat frequens, advocabat, omni studio gratiaque pugnabat; postremo — id quod\nmaximo malo illi causae fuit — hoc ipso in loco, quasi reus ipse esset, sedebat.\noculi omnium iudicum non in Scamandrum sed in Oppianicum\nconiciebantur; timor eius, perturbatio, suspensus incertusque voltus, crebra coloris\nmutatio, quae erant antea suspiciosa, haec aperta et manifesta faciebant.\ncum in consilium iri oporteret,\nquaesivit ab reo C.Gaius Iunius quaesitor ex lege illa Cornelia\nquae tum erat clam an palam de se sententiam ferri vellet. de Oppianici\nsententia responsum est, quod is habiti familiarem Iunium esse dicebat,\nclam velle ferri. itum est in consilium. omnibus sententiis\npraeter unam quam suam Staienus esse dicebat Scamander prima actione condemnatus\nest. quis tum erat omnium qui Scamandro condemnato non iudicium de\nOppianico factum esse arbitraretur? quid est illa damnatione iudicatum, nisi venenum\nid quod habito daretur esse quaesitum? quae porro\ntenuissima suspicio conlata in Scamandrum est aut conferri potuit ut is sua sponte\nnecare voluisse habitum putaretur?\natque hoc tum iudicio facto et Oppianico re et existimatione iam, lege et\npronuntiatione nondum condemnato tamen habitus Oppianicum reum statim non\nfecit. voluit cognoscere utrum iudices in eos solos essent severi quos\nvenenum habuisse ipsos comperissent, an etiam consilia conscientiasque eius modi\nfacinorum supplicio dignas iudicarent. itaque\nC.Gaium Fabricium quem propter familiaritatem Oppianici\nconscium illi facinori fuisse arbitrabatur reum statim fecit, utique ei locus primus\nconstitueretur propter causae coniunctionem impetravit. hic tum Fabricius\nnon modo ad me meos vicinos et amicos Aletrinatis non adduxit sed ipse\neis neque defensoribus uti postea neque laudatoribus potuit.\nrem enim integram hominis non alieni quamvis\nsuspiciosam defendere humanitatis esse putabamus, iudicatam labefactare conari\nimpudentiae. itaque tum ille inopia et necessitate coactus in causa eius\nmodi ad Caepasios fratres confugit, homines industrios atque eo animo ut quaecumque\ndicendi potestas esset data in honore atque in beneficio ponerent.\niam hoc\nprope iniquissime comparatum est quod in morbis corporis, ut quisque est\ndifficillimus, ita medicus nobilissimus atque optimus quaeritur, in periculis\ncapitis, ut quaeque causa difficillima est, ita deterrimus obscurissimusque patronus\nadhibetur. Nisi forte hoc causae est quod medici nihil praeter artificium, oratores\netiam auctoritatem praestare debent.\ncitatur reus, agitur causa;\npaucis verbis accusat ut de re iudicata Cannutius; incipit longo et alte petito\nprooemio respondere maior Caepasius. primo attente auditur eius oratio.\nerigebat animum iam demissum et oppressum Oppianicus; gaudebat ipse\nFabricius; non intellegebat animos iudicum non illius eloquentia sed defensionis\nimpudentia commoveri. postea quam de re coepit dicere, ad ea quae erant\nin causa addebat etiam ipse nova quaedam volnera ut, quamquam sedulo faciebat, tamen\ninterdum non defendere sed praevaricari videretur. itaque cum\ncallidissime se dicere putaret et cum illa verba gravissima ex intimo artificio\ndeprompsisset: 'respicite, iudices, hominum fortunas, respicite dubios\nvariosque casus, respicite C.Gaii Fabrici senectutem' â€” cum\nhoc 'respicite' ornandae orationis causa saepe dixisset, respexit ipse.\nat\nC.Gaius Fabricius a subselliis demisso capite discesserat.\nhic iudices ridere, stomachari\natque acerbe ferre patronus causam sibi eripi et se cetera de illo loco\n'respicite, iudices' non posse dicere; nec quicquam propius est\nfactum quam ut illum persequeretur et collo obtorto ad subsellia reduceret ut\nreliqua posset perorare. ita tum Fabricius primum suo iudicio,\nquod est gravissimum, deinde legis vi et sententiis iudicum est condemnatus.\n\nquid est quod iam de Oppianici persona causaque plura dicamus? apud\neosdem iudices reus est factus, cum his duobus praeiudiciis iam damnatus esset; ab\nisdem autem iudicibus qui Fabriciorum damnatione de Oppianico iudicarant locus ei\nprimus est constitutus. accusatus est criminibus gravissimis, et eis quae\na me breviter dicta sunt et praeterea multis quae ego omnia nunc omitto; accusatus est apud eos qui\nScamandrum ministrum Oppianici, C.\nFabricium conscium malefici condemnarant.\nVtrum\nper deos immortalis! magis est mirandum quod is condemnatus est, an quod omnino\nrespondere ausus est? quid enim illi iudices facere potuerunt? qui si\ninnocentis Fabricios condemnassent, tamen in Oppianico sibi constare et superioribus\nconsentire iudiciis\ndebuerunt. an vero illi sua per se ipsi iudicia rescinderent, cum ceteri soleant in iudicando ne ab aliorum iudiciis discrepent\nprovidere? et illi qui Fabrici\nlibertum, quia minister in maleficio fuerat, patronum, quia conscius, condemnassent, ipsum\nprincipem atque architectum sceleris absolverent? et qui ceteros nullo praeiudicio\nfacto tamen ex ipsa causa condemnassent, hunc quem bis iam condemnatum acceperant liberarent?\ntum vero illa iudicia senatoria non\nfalsa invidia sed vera atque insigni turpitudine notata atque operta dedecore et\ninfamia defensioni locum nullum reliquissent. quid enim tandem illi\niudices responderent, si qui ab eis quaereret: 'Condemnastis Scamandrum, quo\ncrimine?' 'nempe quod habitum per servum medici veneno necare\nvoluisset.'\n'quid\nhabiti morte Scamander consequebatur?' 'nihil, sed administer\nerat Oppianici.' 'et condemnastis C.Gaium\nFabricium, quid ita?'\n'quia, cum ipse familiarissime Oppianico usus, libertus autem eius in\nmaleficio deprensus esset, illum expertem eius consili fuisse non probabatur.'\nsi igitur ipsum Oppianicum bis suis iudiciis condemnatum\nabsolvissent, quis tantam turpitudinem iudiciorum, quis tantam inconstantiam rerum\niudicatarum, quis tantam libidinem iudicum ferre potuisset?\nquod si hoc videtis quod iam hac omni oratione patefactum est, illo\niudicio reum condemnari, praesertim ab isdem iudicibus qui duo praeiudicia\nfecissent, necesse fuisse, simul illud videatis necesse est, nullam\naccusatori causam\nesse potuisse cur\niudicium vellet corrumpere.\nquaero enim de te, T.Tite Atti, relictis iam ceteris argumentis omnibus, num Fabricios quoque\ninnocentis condemnatos existimes, num etiam illa iudicia pecunia corrupta esse\ndicas, quibus in iudiciis alter a\nStaieno solo absolutus est, alter etiam ipse se condemnavit. age, si\nnocentes, cuius\nmalefici? num quid praeter venenum quaesitum quo habitus necaretur\nobiectum est? num quid aliud in illis iudiciis versatum est praeter hasce insidias\nhabito ab Oppianico per Fabricium factas? nihil, nihil,\ninquam, aliud, iudices,\nreperietis. exstat memoria, sunt tabulae publicae; redargue me, si\nmentior; testium dicta recita, doce in illorum iudiciis quid praeter hoc venenum\nOppianici non modo in criminis sed in male dicti loco sit obiectum.\nmulta dici possunt qua re ita necesse fuerit\niudicari, sed ego occurram exspectationi vestrae, iudices. nam\netsi a vobis sic audior ut\nnumquam benignius neque attentius quemquam auditum putem, tamen vocat me alio iam\ndudum tacita vestra exspectatio quae mihi obloqui videtur: 'quid ergo?\nnegasne illud iudicium esse corruptum?'\nnon nego, sed ab hoc corruptum non esse confirmo. 'A quo igitur est\ncorruptum?' opinor, primum, si incertum fuisset quisnam exitus illius\niudici futurus esset, veri similius tamen esset eum potius corrupisse qui metuisset\nne ipse condemnaretur quam illum qui veritus esset ne alter\nabsolveretur; deinde, cum esset non\ndubium quid iudicari necesse esset, eum certe potius qui sibi aliqua\nratione diffideret quam eum qui omni ratione confideret; postremo certe potius illum\nqui bis apud eos iudices offendisset quam eum qui bis causam probavisset.\nVnum quidem\ncerte nemo erit tam inimicus Cluentio qui mihi non concedat, si constet\ncorruptum illud esse iudicium, aut ab\nhabito aut ab Oppianico esse corruptum; si doceo non ab\nhabito, vinco ab Oppianico; si ostendo ab Oppianico, purgo\nhabitum. qua re, etsi satis docui rationem nullam huic\ncorrumpendi iudici fuisse, ex quo intellegitur ab Oppianico esse\ncorruptum, tamen de illo ipso separatim cognoscite.\natque ego illa non argumentabor quae sunt gravia vehementer, eum\ncorrupisse qui in periculo fuerit, eum qui metuerit, eum qui spem salutis in alia\nratione non habuerit, eum qui semper singulari fuerit audacia. multa sunt\neius modi; verum cum habeam\nrem non dubiam sed apertam atque manifestam, enumeratio singulorum argumentorum non\nest necessaria.\ndicoC.Gaio Aelio Staieno iudici pecuniam grandem Statium Albium ad\ncorrumpendum iudicium dedisse. num quis negat? te, Oppianice,\nappello,\nte, T.Tite Atti, quorum alter eloquentia damnationem\nillam, alter tacita pietate deplorat; audete negare ab Oppianico Staieno iudici\npecuniam datam, negate,\nnegate, inquam, meo loco. quid\ntacetis? an negare non potestis\nquod repetistis, quod confessi estis, quod abstulistis? quo tandem igitur\nore mentionem corrupti iudici facitis, cum ab ista parte iudici pecuniam ante\niudicium datam, post iudicium ereptam esse fateamini?\nquonam igitur haec modo gesta sunt?\nrepetam paulo altius, iudices, et omnia quae in diuturna obscuritate\nlatuerunt sic aperiam ut ea cernere oculis videamini. vos quaeso, ut\nadhuc me attente audistis, item quae reliqua sunt audiatis;\nprofecto nihil a me dicetur quod non dignum hoc conventu et silentio, dignum vestris\nstudiis atque auribus esse videatur.\nnam ut primum Oppianicus ex eo quod Scamander reus erat factus quid sibi\nimpenderet coepit suspicari, statim se ad hominis egentis, audacis, in iudiciis\ncorrumpendis exercitati, tum autem iudicis, Staieni familiaritatem\napplicavit. ac primum Scamandro reo tantum donis\nmuneribusque\nperfecerat ut eo\nfautore uteretur\ncupidiore quam fides iudicis postulabat.\npost autem cum esset Scamander unius Staieni sententia\nabsolutus, patronus autem\nScamandri ne sua quidem sententia liberatus, acrioribus saluti suae remediis\nsubveniendum putavit. tum ab Staieno, sicut ab homine ad excogitandum\nacutissimo, ad audendum impudentissimo, ad efficiendum acerrimo — haec enim ille et\naliqua ex parte habebat et maiore ex parte se habere simulabat — auxilium capiti\nac fortunis suis petere coepit.\n\niam hoc non\nignoratis, iudices, ut etiam bestiae fame monitae\nplerumque ad eum locum ubi pastae sunt aliquando revertantur.\nStaienus ille biennio ante cum causam bonorum Safini Atellae recepisset,\nsescentis milibus nummum se iudicium corrupturum esse dixerat. quae cum\naccepisset a pupillo, suppressit iudicioque facto nec Safinio nec bonorum emptoribus\nreddidit. quam cum pecuniam profudisset et sibi nihil non modo ad\ncupiditates suas sed ne ad necessitatem quidem reliquisset, statuit ad easdem esse\nsibi praedas ac suppressiones iudicialis revertendum. itaque cum\nOppianicum iam perditum et duobus iugulatum praeiudiciis videret, promissis suis\neum excitavit\nabiectum et simul saluti desperare vetuit. Oppianicus autem orare hominem coepit ut\nsibi rationem ostenderet iudici corrumpendi.\nille autem, quem ad\nmodum ex ipso Oppianico postea est auditum, negavit quemquam esse in civitate\npraeter se qui id efficere posset. sed primo gravari coepit, quod\naedilitatem se petere cum hominibus nobilissimis et invidiam atque offensionem\ntimere dicebat. post exoratus initio permagnam pecuniam poposcit, deinde\nad id pervenit quod confici potuit; HS\ndcxl deferri ad se domum iussit.\nquae pecunia simul atque ad eum delata est, homo impurissimus statim\ncoepit in eius modi mente et cogitatione versari, nihil esse suis rationibus utilius\nquam Oppianicum condemnari; illo absoluto pecuniam illam aut iudicibus dispertiendam\naut ipsi esse reddendam; damnato repetiturum esse neminem.\nitaque rem excogitat singularem. atque\nhaec, iudices, quae vera dicuntur a\nnobis facilius credetis, si cum animis vestris longo intervallo recordari C.Gaii Staieni vitam et naturam volueritis; nam perinde ut\nopinio est de cuiusque moribus, ita quid ab eo factum aut non factum sit existimari\npotest.\ncum esset egens, sumptuosus, audax, callidus, perfidiosus, et cum domi\nsuae miserrimus in locis\ninanissimis tantum nummorum\npositum videret, ad omnem malitiam et fraudem versare mentem suam coepit. 'ego\ndem iudicibus? mihi ipsi igitur praeter periculum et\ninfamiam quid quaeretur? nihil excogitem quam ob rem\nOppianicum damnari\nnecesse sit? quid tandem? — nihil enim est quod non\nfieri possit — si quis eum forte casus ex periculo eripuerit, nonne reddendum est?\npraecipitantem igitur impellamus' inquit 'et perditum prosternamus.'\ncapit hoc consili ut pecuniam quibusdam\niudicibus levissimis polliceatur, deinde eam postea supprimat ut, quoniam gravis\nhomines sua sponte severe iudicaturos putabat, eos qui leviores erant destitutione\niratos Oppianico redderet. itaque, ut erat semper praeposterus atque\nperversus, initium facit a Bulbo et eum, quod iam diu nihil quaesierat, tristem\natque oscitantem leviter impellit. 'quid tu?' inquit 'ecquid me adiuvas,\nBulbe, ne gratiis rei publicae serviamus?' ille vero simul atque hoc\naudivit 'ne gratiis': 'quo voles' inquit 'sequar; sed quid adfers?'\ntum ei quadraginta milia, si esset absolutus\nOppianicus, pollicetur et eum ut ceteros appellet quibuscum loqui consuesset rogat\natque etiam ipse conditor totius negoti Guttam aspergit huic Bulbo.\nitaque minime amarus eis visus est\nqui aliquid ex eius sermone speculae degustarant. Vnus et alter dies intercesserat\ncum res parum certa videbatur; sequester et confirmator pecuniae desiderabatur.\ntum appellat hilari voltu hominem Bulbus ut\nblandissime potest: 'quid tu'\ninquit 'Paete?' — hoc enim sibi Staienus cognomen ex\nimaginibus Aeliorum delegerat ne, si se Ligurem fecisset,\nnationis magis suae quam generis uti\ncognomine videretur — 'qua de re mecum locutus es, quaerunt a me ubi sit pecunia.'\nhic ille planus improbissimus quaestu iudiciario pastus, qui illi pecuniae\nquam condiderat spe iam atque animo incubaret, contrahit frontem —\nrecordamini faciem atque illos eius fictos simulatosque\nvoltus — et, qui esset totus\nex fraude et mendacio factus quique ea vitia quae ab natura\nhabebat etiam studio atque artificio quodam malitiae condivisset, pulchre adseverat sese ab Oppianico destitutum atque hoc addit testimoni, sua\nillum sententia, cum\npalam omnes laturi essent, condemnatum iri.\nmanarat sermo in consilio pecuniae quandam mentionem inter iudices esse\nversatam. res neque tam fuerat occulta quam erat occultanda, neque tam\nerat aperta quam rei publicae causa aperienda. in ea obscuritate ac\ndubitatione omnium Cannutio, perito homini, qui quodam odore suspicionis Staienum\ncorruptum esse sensisset neque dum rem perfectam arbitraretur, placuit repente\npronuntiare:\nDixerunt.\nhic tum Oppianicus non magno opere pertimuit; rem a Staieno perfectam\nesse arbitrabatur.\nin consilium erant\nituri iudices xxxii. sententiis\nxvi absolutio confici poterat. HS\nxl milia in singulos iudices\ndistributa eum\nnumerum sententiarum conficere debebant ut ad cumulum spe maiorum praemiorum ipsius\nStaieni sententia septima decima accederet. atque etiam casu tum,\nquod illud repente erat factum, Staienus ipse non aderat; causam\nnescio quam apud iudicem defendebat. facile hoc habitus\npatiebatur, facile Cannutius, at non Oppianicus neque patronus eius L.Lucius Quinctius; qui, cum esset illo tempore tribunus plebis,\nconvicium C.Gaio Iunio iudici quaestionis maximum fecit ut ne\nsine illo in consilium iretur; cumque id ei per viatores consulto\nneglegentius agi videretur, ipse e publico iudicio ad privatum Staieni iudicium\nprofectus est et illud pro potestate dimitti iussit; Staienum ipse ad subsellia\nadduxit.\nconsurgitur in consilium, cum\nsententias Oppianicus, quae tum erat potestas, palam ferri velle dixisset ut\nStaienus scire posset quid cuique deberet. Varia iudicum genera; nummarii pauci sed omnes\nirati. Vt qui accipere in campo consuerunt eis candidatis quorum nummos suppressos\nesse putant inimicissimi solent esse, sic eius modi iudices infesti tum reo\nvenerant; ceteri nocentissimum esse arbitrabantur, sed\nexspectabant sententias eorum quos corruptos\nesse putabant ut ex eis constituerent\na quo iudicium corruptum videretur.\necce tibi eius modi sortitio ut in primis Bulbo et Staieno et Guttae\nesset iudicandum! summa omnium exspectatio quidnam sententiae ferrent\nleves ac nummarii iudices. atque illi omnes sine ulla dubitatione\ncondemnant.\nhic tum iniectus est\nhominibus scrupulus et quaedam dubitatio quidnam esset\nactum. deinde homines sapientes et ex vetere illa disciplina iudiciorum,\nqui neque\nabsolvere hominem nocentissimum possent neque eum de quo esset orta suspicio pecunia\noppugnatum re illa incognita primo condemnare vellent, non liquere\ndixerunt. non nulli autem severi homines qui hoc\nstatuerunt, quo\nquisque animo quid faceret spectari oportere, etsi alii pecunia accepta verum\niudicabant, tamen nihilo minus se superioribus suis iudiciis constare putabant\noportere; itaque damnarunt. quinque omnino fuerunt qui illum vestrum\ninnocentem Oppianicum sive imprudentia sive misericordia sive aliqua suspicione sive ambitione\nadducti absolverunt.\ncondemnato Oppianico statim L.Lucius Quinctius, homo\nmaxime popularis, qui omnis rumorum et contionum ventos conligere consuesset,\noblatam sibi facultatem putavit ut ex invidia senatoria posset crescere, quod eius ordinis iudicia minus\niam probari populo arbitrabatur. habetur una atque altera contio vehemens\net gravis; accepisse pecuniam iudices ut innocentem reum condemnarent tribunus\nplebis clamitabat; agi\nfortunas omnium dicebat; nulla esse iudicia; qui\npecuniosum inimicum haberet, incolumem esse neminem posse. homines totius\nignari negoti, qui Oppianicum numquam vidissent, virum optimum et hominem\npudentissimum pecunia oppressum esse\narbitrarentur, incensi suspicione rem in medium vocare coeperunt et causam illam\ntotam deposcere.\natque illo ipso\ntempore in aedis T.Titi Anni, hominis honestissimi, necessarii\net amici mei, noctu Staienus arcessitus ab Oppianico venit. iam cetera\nnota sunt omnibus, ut cum illo Oppianicus egerit de pecunia, ut ille se redditurum\nesse dixerit, ut eum sermonem audierint omnem viri boni qui tum\nconsulto propter in occulto stetissent, ut res patefacta et in forum prolata et\npecunia omnis Staieno extorta atque erepta sit.\n\nhuius Staieni persona populo iam nota atque perspecta ab nulla turpi\nsuspicione abhorrebat; suppressam esse ab eo pecuniam quam pro reo pronuntiasset qui\nerant in contione non intellegebant; neque enim docebantur. versatam esse\nin iudicio mentionem pecuniae sentiebant,\ninnocentem reum condemnatum audiebant, Staieni sententia condemnatum videbant; non\ngratiis id ab eo factum esse, quod hominem norant,\niudicabant. Similis in Bulbo, in Gutta, in aliis non nullis suspicio consistebat.\nitaque confiteor — licet enim iam\nimpune hoc praesertim in loco confiteri — quod Oppianici non modo vita sed etiam\nnomen ante illud tempus populo ignotum fuisset, indignissimum porro videretur\ncircumventum esse innocentem pecunia, hanc deinde suspicionem augeret Staieni\nimprobitas et non nullorum eius similium iudicum turpitudo, causam autem ageret\nL.Lucius Quinctius, homo cum summa potestate\npraeditus\ntum ad inflammandos animos multitudinis accommodatus, summam\nilli iudicio\ninvidiam infamiamque esse conflatam. atque in hanc flammam\nrecentem tum C. Iunium qui\nilli quaestioni praefuerat iniectum esse memini, et illum hominem aedilicium iam praetorem\nopinionibus omnium constitutum\nnon disceptatione dicendi sed clamore hominum de foro atque adeo de civitate esse sublatum.\nneque me paenitet hoc tempore potius quam illo causam A.Auli Cluenti defendere. causa enim manet eadem,\nquae mutari nullo modo potest, temporis iniquitas atque invidia recessit, ut quod in\ntempore mali fuit nihil obsit, quod in causa boni fuit prosit. itaque\nnunc quem ad modum audiar sentio, non modo ab eis quorum iudicium ac potestas est\nsed etiam ab illis quorum tantum est existimatio. at tum si dicerem, non audirer, non\nquod alia res esset, immo eadem, sed tempus aliud.\nid adeo sic cognoscite. quis tum auderet dicere nocentem\ncondemnatum esse Oppianicum? quis nunc audet negare? quis tum posset arguere ab\nOppianico temptatum esse iudicium pecunia? quis id hoc tempore\ninfitiari potest? cui tum liceret docere Oppianicum reum factum esse tum\ndenique cum duobus proximis praeiudiciis condemnatus esset? quis est qui id hoc\ntempore infirmare conetur?\nqua re\ninvidia remota quam dies mitigavit, oratio mea deprecata est, vestra fides atque\naequitas a veritatis disceptatione reiecit, quid est praeterea quod in causa\nrelinquatur?\nversatam esse in iudicio\npecuniam constat; ea quaeritur unde profecta sit, ab accusatore an ab reo. dicit accusator haec: 'primum\ngravissimis criminibus accusabam, ut nihil opus esset pecunia; deinde condemnatum\nadducebam, ut ne eripi quidem pecunia posset; postremo, etiam si absolutus\nfuisset, mearum\ntamen omnium fortunarum status incolumis maneret.' quid contra reus?\n'primum ipsam\nmultitudinem criminum et atrocitatem pertimescebam; deinde Fabriciis\npropter conscientiam mei sceleris condemnatis me esse condemnatum sentiebam:\npostremo in eum casum veneram ut omnis mearum fortunarum status unius iudici\npericulo contineretur.'\nage, quoniam corrumpendi iudici causas ille multas et gravis habuit, hic\nnullam, profectio ipsius pecuniae requiratur. confecit tabulas\ndiligentissime Cluentius. haec autem res habet hoc certe ut nihil possit\nneque additum neque detractum de re familiari latere. Anni sunt octo cum ista causa\nin ista meditatione versatur, cum omnia quae ad eam rem pertinent et ex huius et ex\naliorum tabulis agitatis, tractatis, inquiritis, cum interea Cluentianae\npecuniae vestigium nullum invenitis. quid? Albiana pecunia\nvestigiisne nobis odoranda est an ad ipsum cubile vobis ducibus venire possumus? tenentur\nuno in loco HS dcxl, tenentur apud\nhominem audacissimum, tenentur apud iudicem; quid voltis amplius?\nat enim Staienus non fuit ab Oppianico\nsed a Cluentio ad iudicium corrumpendum constitutus. cur eum, cum in consilium iretur, Cluentius et\nCannutius abesse patiebantur? cur, cum in consilium\nmittebant, Staienum iudicem cui pecuniam dederant non\nrequirebant?\nOppianicus querebatur, Quinctius flagitabat; sine Staieno ne in consilium iretur\ntribunicia potestate effectum est. at\ncondemnavit.\nhanc enim condemnationem dederat obsidem Bulbo et ceteris ut\ndestitutus ab Oppianico videretur. qua re si istinc causa corrumpendi\niudici, si istinc pecunia, istinc\nStaienus, istinc denique omnis fraus et audacia est, hinc pudor, honesta\nvita, nulla suspicio\npecuniae, nulla corrumpendi iudici causa, patimini veritate patefacta atque omni errore sublato eo transire\nillius turpitudinis infamiam ubi cetera maleficia consistunt, ab eo invidiam\ndiscedere aliquando ad quem numquam accessisse culpam videtis.\nat enim pecuniam Staieno dedit Oppianicus non ad corrumpendum iudicium sed\nad conciliationem gratiae. Tene hoc, Atti,\ndicere, tali prudentia, etiam usu atque exercitatione praeditum!\nsapientissimum esse dicunt eum cui quod opus sit ipsi veniat in\nmentem; proxime accedere illum qui alterius bene inventis obtemperet. in\nstultitia contra est. minus enim stultus est is cui nihil in mentem venit\nquam ille qui quod stulte alteri venit in mentem comprobat. ita\nStaienus tum recenti re, cum faucibus premeretur — sive ultro excogitavit sive, ut\nhomines tum loquebantur, a P.Publio Cethego admonitus\nest — istam dedit\nconciliationis et gratiae fabulam.\nnam fuisse\nhunc tum hominum sermonem\nrecordari potestis, Cethegum, quod hominem odisset et quod eius improbitatem versari\nin re publica nollet et quod videret eum qui se ab reo pecuniam, cum iudex esset,\nclam atque extra ordinem accepisse confessus esset, salvum esse non posse, minus ei\nfidele consilium dedisse. in hoc si improbus Cethegus fuit, videtur mihi adversarium\nremovere voluisse; sin erat eius modi causa ut Staienus nummos se accepisse negare\nnon posset, nihil autem erat periculosius nec turpius quam ad quam rem accepisset\nconfiteri, non est consilium Cethegi reprendendum.\nverum alia causa tum Staieni fuit, alia nunc, Atti, tua est.\nille cum re premeretur, quodcumque diceret, honestius diceret quam si\nquod erat factum fateretur; te vero illud idem quod tum explosum et eiectum est nunc\nrettulisse demiror. qui enim poterat tum in gratiam redire cum\nOppianico Cluentius, qui cum matre? haerebat in tabulis publicis reus\net accusator; condemnati erant Fabricii; nec elabi alio accusatore poterat Albius\nnec sine ignominia calumniae relinquere accusationem Cluentius.\nan vero praevaricaretur? nam id\nquoque ad corrumpendum iudicium pertinet. sed quid opus erat ad eam rem iudice sequestre? et\nomnino quam ob rem tota ista res per Staienum potius, hominem ab utroque\nalienissimum, sordidissimum, turpissimum, quam per bonum aliquem virum ageretur et\namicum necessariumque communem? sed quid ego haec pluribus quasi de re\nobscura disputo, cum ipsa\npecunia quae Staieno data est numero ac summa sua non modo quanta fuerit sed etiam\nad quam rem fuerit ostendat? Sedecim dico iudices ut Oppianicus absolveretur\ncorrumpendos fuisse; ad Staienum dcxl milia nummum esse delata. si, ut tu dicis, gratiae conciliandae causa,\nquadraginta istorum accessio milium quid valet? si, ut nos dicimus, ut quadragena\nmilia nummum sedecim iudicibus darentur, non Archimedes melius potuit\ndiscribere.\nat enim iudicia facta permulta sunt a Cluentio iudicium esse corruptum.\nimmo vero ante hoc tempus omnino ista ipsa res suo nomine in iudicium\nnumquam est vocata. ita multum agitata, ita diu iactata ista\nres est ut hodierno\ndie primum causa illa defensa sit, hodierno die primum veritas vocem contra invidiam\nhis iudicibus freta miserit. verum tamen ista multa iudicia\nquae sunt? ego enim me ad omnia confirmavi et sic paravi ut docerem quae\nfacta postea iudicia de illo iudicio dicerentur, partim ruinae similiora\naut\ntempestati quam iudicio et disceptationi fuisse, partim nihil\ncontra habitum valere, partim etiam pro hoc esse, partim esse eius modi\nut neque appellata umquam iudicia sint neque existimata.\nhic ego magis ut consuetudinem servem quam quod vos\nnon vestra hoc sponte faciatis, petam a vobis ut me, dum de his singulis disputo,\niudices, attente\naudiatis.\ncondemnatus est C.Gaius Iunius qui ei quaestioni\npraefuerat; adde etiam illud, si placet: tum est condemnatus cum esset iudex\nquaestionis. non modo causae sed ne legi quidem quicquam per tribunum\nplebis laxamenti datum est. quo tempore illum a quaestione ad nullum\naliud rei publicae munus abduci licebat, eo tempore ad quaestionem ipse abreptus\nest. at quam quaestionem?\nvoltus enim vestri, iudices, me invitant ut quae reticenda\nputaram\nlibeat iam libere dicere.\nquid? illa tandem quaestio aut disceptatio aut\niudicium fuit? putabo fuisse. dicat qui volt hodie de illo\npopulo concitato, cui tum populo mos gestus est, qua de re Iunius causam dixerit;\nquemcumque rogaveris, hoc\nrespondebit, quod pecuniam acceperit, quod innocentem circumvenerit. est\nhaec opinio. at, si ita esset, hac lege accusatum fuisse oportuit qua accusatur habitus. at\nipse ea lege quaerebat. paucos dies exspectasset Quinctius. at neque\nprivatus accusare nec sedata iam invidia volebat. videtis\nigitur non in causa sed in tempore ac potestate spem omnem accusatoris fuisse.\nmultam petivit. qua\nlege? quod in legem non iurasset, quae res nemini umquam fraudi fuit, et\nquod C.Gaius Verres, praetor urbanus, homo sanctus et\ndiligens, subsortitionem eius in eo codice non haberet qui tum interlitus\nproferebatur. his de causis C.Gaius Iunius\ncondemnatus est, iudices, levissimis et infirmissimis, quas omnino in iudicium\nadferri non oportuit. itaque oppressus est non causa sed tempore.\nhoc vos Cluentio iudicium putatis\nobesse oportere? quam ob causam? si ex lege subsortitus non erat Iunius\naut si in aliquam legem\naliquando non iuraverat, idcirco illius damnatione aliquid de Cluentio iudicabatur?\n'non' inquit; 'sed ille idcirco illis legibus condemnatus\nest, quod contra aliam legem commiserat.'\nqui hoc confitentur, possunt idem illud\niudicium fuisse defendere? 'ergo' inquit 'idcirco infestus\ntum populus Romanus fuit C.Gaio Iunio, quod\nillud iudicium corruptum per eum putabatur.' num igitur hoc tempore causa\nmutata est? num alia res, alia ratio illius iudici, alia natura totius negoti nunc est ac tum fuit?\nnon opinor ex eis rebus quae gestae sunt rem ullam potuisse mutari.\nquid ergo est causae quod nunc\nnostra defensio audiatur tanto silentio, tum Iunio defendendi sui potestas\nerepta sit? quia tum in causa nihil erat praeter invidiam, errorem,\nsuspicionem, contiones cotidianas seditiose ac populariter\nconcitatas. accusabat tribunus plebis idem in contionibus, idem ad\nsubsellia; ad iudicium non modo de contione sed etiam cum ipsa contione veniebat.\ngradus illi Aurelii tum novi quasi pro theatro illi iudicio\naedificati videbantur; quos ubi accusator concitatis hominibus complerat, non modo\ndicendi ab reo sed ne surgendi quidem potestas erat.\nnuper apud C.Gaium\nOrchivium, conlegam meum, locus ab iudicibus Fausto\nSullae de pecuniis residuis non est constitutus, non\nquo illi aut exlegem\nesse Sullam\naut causam pecuniae publicae contemptam atque abiectam putarent, sed quod accusante tribuno plebis condicione aequa\ndisceptari posse non\nputaverunt. quid conferam? Sullamne cum Iunio,\nan hunc tribunum plebis cum Quinctio, an vero tempus cum tempore? Sulla maximis\nopibus, cognatis, adfinibus, necessariis, clientibus plurimis, haec autem apud\nIunium parva et infirma et ipsius labore quaesita atque conlecta; hic tribunus\nplebis modestus, pudens, non\nmodo non seditiosus sed etiam seditiosis adversarius, ille autem acerbus,\ncriminosus, popularis homo ac turbulentus; tempus hoc tranquillum atque\nplacatum, illud\nomnibus invidiae tempestatibus concitatum. quae cum ita essent, in Fausto\ntamen illi iudices statuerunt iniqua condicione reum\ncausam dicere, cum adversario eius ad ius accusationis summa vis potestatis\naccederet.\nquam quidem rationem vos, iudices,\ndiligenter pro vestra sapientia et humanitate cogitare et\npenitus perspicere debetis, quid mali, quantum periculi uni cuique\nnostrum inferre possit vis tribunicia, conflata praesertim invidia\net contionibus seditiose concitatis. optimis hercule temporibus, tum cum\nhomines se non iactatione populari sed dignitate atque innocentia tuebantur, tamen\nnec P.Publius Popilius neque\nQ.Quintus Metellus, clarissimi viri atque amplissimi, vim\ntribuniciam sustinere potuerunt, nedum his temporibus, his moribus, his\nmagistratibus sine vestra sapientia ac sine iudiciorum remediis salvi esse possimus.\nnon fuit illud igitur iudicium iudici\nsimile, iudices, non fuit, in quo non modus ullus est adhibitus, non mos consuetudoque\nservata, non causa defensa; vis illa fuit et, ut saepe iam dixi, ruina quaedam atque\ntempestas et quidvis potius quam iudicium aut disceptatio aut quaestio.\nquod si quis est qui illud iudicium fuisse arbitretur et qui his rebus\niudicatis standum putet, is tamen hanc causam ab illa debet seiungere. ab\nillo enim, sive quod in legem non iurasset sive quod ex lege subsortitus iudicem non esset, multa petita esse dicitur; Cluenti autem\nratio cum illis legibus quibus a Iunio multa petita est nulla potest ex\nparte esse\nconiuncta.\nat enim etiam Bulbus est\ncondemnatus. adde 'maiestatis,' ut intellegas hoc iudicium cum illo non\nesse coniunctum. at est hoc illi crimen obiectum. fateor, sed\netiam legionem esse ab eo sollicitatam in Illyrico C.Gaii\nCosconi litteris et\nmultorum testimoniis planum factum est, quod crimen erat proprium illius quaestionis\net quae res lege maiestatis tenebatur. at hoc obfuit ei maxime. iam ista divinatio\nest; qua si uti licet, vide ne mea coniectura multo sit verior. ego enim\nsic arbitror, Bulbum, quod homo nequam, turpis, improbus, multis flagitiis\ncontaminatus in iudicium sit adductus, idcirco facilius esse damnatum. tu\nmihi ex tota causa Bulbi quod tibi commodum est eligis ut id esse secutos iudices\ndicas.\nquapropter hoc Bulbi iudicium non plus huic obesse causae debet quam illa\nquae commemorata sunt ab accusatore duo iudicia P.Publii\nPopili et Ti.Tiberii Guttae, qui causam de ambitu dixerunt,\nqui\naccusati sunt ab eis qui erant ipsi ambitus condemnati; quos ego non idcirco esse\narbitror in integrum restitutos quod planum fecerint illos ob rem iudicandam\npecuniam accepisse sed quod iudicibus probarint, cum in\neodem genere in quo ipsi offendissent alios reprendissent, se ad praemia legis\nvenire oportere. quapropter neminem dubitare existimo quin illa damnatio\nambitus nulla ex parte cum causa Cluenti vestroque iudicio coniuncta esse possit.\nquid quod Staienus est condemnatus? non dico hoc tempore,\niudices, id quod nescio an dici oporteat, illum maiestatis esse\ncondemnatum; non recito\ntestimonia hominum honestissimorum quae in Staienum sunt dicta ab eis qui Mam.\nAemilio, clarissimo viro, legati et\npraefecti et tribuni militares fuerunt; quorum testimoniis planum factum est maxime\neius opera, cum quaestor esset, in exercitu seditionem esse conflatam; ne illa\nquidem testimonia recito quae dicta sunt de HS dc quae ille, cum accepisset nomine\niudici Safiniani, sicut in Oppianici iudicio postea,\nreticuit atque suppressit.\nomitto et\nhaec et alia permulta quae illo iudicio in Staienum dicta sunt; hoc\ndico, eandem tum fuisse P.Publio et L.Lucio Cominiis, equitibus Romanis, honestis hominibus et\ndisertis, controversiam cum Staieno quem accusabant quae nunc mihi est cum Attio. Cominii dicebant idem quod ego\ndico, Staienum ab Oppianico pecuniam accepisse ut iudicium corrumperet; Staienus\nconciliandae gratiae causa se accepisse dicebat.\ninridebatur haec illius reconciliatio et\npersona viri boni suscepta, sicut in statuis inauratis quas posuit ad\nIuturnae, quibus subscripsit reges ab se in\ngratiam esse reductos. exagitabantur omnes eius\nfraudes atque fallaciae, tota vita in eius modi ratione versata aperiebatur, egestas\ndomestica, quaestus forensis in medium proferebatur, nummarius interpres pacis et\nconcordiae non probabatur. itaque tum Staienus cum idem defenderet quod\nAttius condemnatus est;\nCominii cum hoc agerent\nquod nos in tota causa egimus probaverunt.\nquam ob rem, si Staieni damnatione Oppianicum iudicium corrumpere\nvoluisse, Oppianicum iudici ad emendas sententias dedisse pecuniam iudicatum est,\net, cum ita constitutum sit ut in\nilla\nculpa aut Cluentius sit aut Oppianicus, Cluenti nummus nullus iudici datus ullo\nvestigio reperitur, Oppianici\npecunia post iudicium factum ab iudice ablata est: potest esse dubium quin\nilla damnatio Staieni non modo non sit contra Cluentium sed maxime nostram causam\ndefensionemque confirmet?\nergo adhuc Iuni iudicium video esse\neius modi ut incursionem potius seditionis, vim multitudinis, impetum tribunicium\nquam iudicium appellandum putem. quod si quis illud\niudicium appellet, tamen hoc confiteatur necesse est, nullo modo illam multam quae\nab Iunio petita sit\ncum Cluenti causa posse coniungi. illud igitur Iunianum per vim factum\nest, Bulbi et Popili et Guttae contra Cluentium non est, Staieni etiam pro Cluentio\nest. videamus ecquod aliud iudicium quod pro Cluentio sit\nproferre possimus.\ndixitne tandem causam C.Gaius\nFidiculanius\nFalcula qui Oppianicum condemnarat, cum praesertim, id quod fuit in illo iudicio\ninvidiosissimum, paucos dies ex subsortitione sedisset? dixit et bis\nquidem dixit. in summam enim L.Lucius Quinctius\ninvidiam contionibus eum cotidianis seditiosis et turbulentis adduxerat.\nVno iudicio multa est ab eo\npetita, sicut ab Iunio, quod non suae decuriae munere neque ex lege sedisset. Paulo\nsedatiore tempore est accusatus quam Iunius, sed eadem fere lege et crimine.\nquia nulla in iudicio seditio neque vis nec turba versata est, prima actione\nfacillime est absolutus. non numero hanc absolutionem; nihilo minus enim\npotest, ut illam multam non commiserit, accepisse tamen ob rem iudicandam,\nsicut causam pecunia ob rem iudicandam\ncapta nusquam Staienus ea quidem lege dixit. proprium crimen\nillud quaestionis eius non fuit.\nFidiculanius quid fecisse dicebatur? accepisse a\nCluentio HS cccc. cuius erat ordinis?\nsenatorii. qua lege in eo genere a senatore ratio repeti\nsolet, de pecuniis repetundis, ea lege accusatus honestissime est absolutus. Acta\nest enim causa more maiorum sine vi, sine metu, sine periculo; dicta et exposita et\ndemonstrata sunt omnia. adducti\niudices sunt non modo potuisse honeste ab eo reum condemnari qui non perpetuo\nsedisset sed, aliud si is iudex nihil scisset, nisi quae\npraeiudicia de eo facta esse constaret, audire praeterea nihil\ndebuisse.\ntum etiam illi quinque qui imperitorum\nhominum rumusculos aucupati tum illum absolverunt iam suam clementiam laudari magno\nopere nolebant; a quibus si qui quaereret sedissentne iudices in C.Gaium Fabricium, sedisse se dicerent; si interrogarentur num quo crimine is\nesset accusatus praeterquam veneni eius quod quaesitum habito diceretur,\nnegarent; si deinde essent rogati quid iudicassent, condemnasse se dicerent; nemo\nenim absolvit. eodem modo quaesitum si esset de Scamandro, certe idem\nrespondissent; tametsi ille una sententia est absolutus, sed illam unam nemo tum\nistorum suam dici vellet.\nVter igitur facilius\nsuae sententiae rationem redderet, isne qui se et sibi et rei iudicatae constitisse\ndicit, an ille qui se in principem malefici lenem, in adiutores eius et conscios\nvehementissimum esse respondit? quorum ego de sententia non debeo disputare;\nneque enim dubito quin ei tales viri suspicione aliqua perculsi\nrepentina de statu suo declinarint.\nqua re eorum qui absolverunt misericordiam non reprendo, eorum qui in\niudicando superiora iudicia secuti sunt sua sponte, non Staieni fraude, constantiam\ncomprobo, eorum vero qui sibi non liquere dixerunt sapientiam laudo, qui absolvere\neum quem nocentissimum cognorant et quem ipsi bis iam antea\ncondemnarant nullo modo poterant, condemnare, cum tanta consili infamia et tam\natrocis rei suspicio esset iniecta, paulo posterius patefacta re maluerunt.\nac ne ex facto solum sapientes\nillos iudicetis, sed etiam ex hominibus ipsis quod hi fecerunt rectissime ac\nsapientissime factum probetis, quis P.Publio Octavio Balbo\ningenio prudentior, iure peritior, fide, religione, officio diligentior aut sanctior\ncommemorari potest? non absolvit. quis\nQ.Quinto Considio constantior, quis iudiciorum atque eius\ndignitatis quae in iudiciis publicis versari debet peritior, quis virtute, consilio,\nauctoritate praestantior? ne is quidem absolvit. longum est de\nsingulorum virtute ita dicere, quaeque iam cognita\nsunt ab omnibus verborum ornamenta non quaerunt. qualis vir M.Marcus Iuventius Pedo fuit ex vetere illa\niudiciorum\ndisciplina, qualis L.Lucius Caulius mergus, M.Marcus Basilus, C.Gaius\nCaudinus! qui omnes in iudiciis publicis iam tum florente re publica floruerunt.\nex eodem numero L.Lucius Cassius, Cn.Gnaeus Heius pari et integritate et prudentia; quorum\nnullius sententia est Oppianicus absolutus. atque in his omnibus\nnatu minimus, ingenio et diligentia et religione par eis quos antea commemoravi,\nP.Publius Saturius, in eadem sententia fuit.\nO innocentiam Oppianici singularem! quo in reo qui\nabsolvit ambitiosus, qui distulit cautus, qui condemnavit constans existimatur.\n\nhaec tum agente Quinctio\nneque in contione neque in iudicio demonstrata sunt; neque enim ipse dici patiebatur\nnec per multitudinem concitatam consistere cuiquam in dicendo licebat.\nitaque ipse postquam Iunium pervertit, totam causam reliquit; paucis enim\ndiebus illis et ipse privatus est factus et hominum studia defervisse intellegebat.\nquod si, per quos dies Iunium accusavit, Fidiculanium accusare\nvoluisset, respondendi Fidiculanio potestas facta non esset. ac primo\nquidem omnibus illis iudicibus qui Oppianicum condemnarant minabatur.\niam insolentiam noratis hominis, noratis\nanimos eius ac spiritus tribunicios. quod erat odium, di immortales! quae\nsuperbia, quanta ignoratio sui, quam gravis\natque intolerabilis adrogantia! qui illud iam ipsum acerbe tulerit, ex quo illa nata sunt omnia,\nnon sibi ac defensioni suae condonatum esse Oppianicum; proinde quasi non satis signi esse\ndebuerit ab omnibus eum fuisse desertum qui se ad patronum illum contulisset.\nerat enim Romae summa copia patronorum, hominum eloquentissimorum\natque amplissimorum, quorum certe aliquis defendisset equitem Romanum in municipio\nsuo nobilem, si honeste putasset eius modi causam posse defendi.\nnam Quinctius quidem quam causam\numquam antea dixerat, cum annos ad quinquaginta natus esset? quis eum umquam non\nmodo in patroni sed in lautioris advocati loco viderat? qui quod rostra iam diu vacua\nlocumque illum post adventum L.Lucii Sullae a tribunicia voce\ndesertum oppresserat multitudinemque desuefactam iam a contionibus ad veteris\nconsuetudinis similitudinem revocarat, idcirco cuidam\nhominum generi paulisper iucundior fuit. atque idem quanto in odio postea\nfuit illis ipsis per quos in\naltiorem locum ascenderat!\nneque iniuria.\nfacite enim ut non solum mores et adrogantiam\neius sed etiam voltum atque amictum atque\netiam illam usque ad talos\ndemissam purpuram recordemini. is, quasi non esset ullo modo ferendum se\nex iudicio discessisse victum, rem ab subselliis ad rostra detulit. et iam querimur saepe hominibus novis non satis\nmagnos in hac civitate esse fructus? nego usquam umquam fuisse maiores;\nubi si quis ignobili loco natus ita vivit ut\nnobilitatis dignitatem virtute tueri posse videatur, usque eo pervenit quoad eum\nindustria cum innocentia prosecuta est.\nsi quis autem hoc uno nititur quod sit ignobilis, procedit saepe\nlongius quam si idem ille esset cum isdem suis vitiis nobilissimus. Vt Quinctius — nihil enim dicam de ceteris — si\nfuisset homo nobilis, quis eum cum illa superbia atque intolerantia ferre potuisset?\nquod eo loco fuit, ita tulerunt ut, si quid haberet a natura\nboni, prodesse ei putarent oportere, superbiam autem atque adrogantiam eius\nderidendam magis arbitrarentur propter humilitatem hominis quam pertimescendam.\n\nsed ut illuc revertar, quo tempore Fidiculanius est\nabsolutus, tu qui\niudicia facta\ncommemoras quid tum esse\nexistimas iudicatum? certe gratiis iudicasse.\nat condemnarat, at causam totam non audierat, at in contionibus\nomnibus a L.Lucio Quinctio, tribuno plebis, vehementer erat et\nsaepe vexatus. illa igitur omnia Quinctiana iniqua, falsa,\nturbulenta, popularia, seditiosa iudices iudicaverunt. esto, potuit esse innocens Falcula.\niam ergo aliquis Oppianicum gratiis condemnavit,\niam non eos Iunius subsortitus est qui pecunia accepta condemnarent, iam\npotest\naliquis ab initio non sedisse et tamen Oppianicum gratiis\ncondemnasse.\nverum, si innocens Falcula, quaero quis sit nocens; si hic gratiis\ncondemnavit, quis accepit? nego rem esse ullam cuiquam illorum obiectam quae\nFidiculanio non obiecta sit, aliquid fuisse in Fidiculani causa quod idem non esset in ceterorum.\naut hoc iudicium reprehendas tu\ncuius accusatio rebus iudicatis nitebatur necesse est aut, si hoc verum esse concedis,\nOppianicum gratiis condemnatum esse fateare.\nquamquam satis magno argumento esse debet quod ex tam multis iudicibus\nabsoluto Falcula nemo reus factus est. quid enim mihi damnatos ambitus\nconligitis alia lege, certis criminibus, plurimis testibus? cum primum illi ipsi\ndebuerint potius accusari de pecuniis repetundis quam ambitus. nam si in\nambitus iudiciis hoc eis obfuit, cum alia lege\ncausam dicerent, certe, si propria lege huius peccati adducti essent, multo plus\nobfuisset.\ndeinde, si tanta vis fuit\nistius criminis ut, qua quisque lege ex illis iudicibus reus factus esset, tamen hac\nplaga periret, cur in tanta multitudine accusatorum, tantis praemiis, ceteri rei\nfacti non sunt? hic profertur id quod iudicium appellari non oportet,\nP.Publio Septimio Scaevolae litem eo nomine esse\naestimatam. cuius rei quae consuetudo sit, quoniam apud homines\nperitissimos dico, pluribus verbis docere non debeo. numquam enim ea\ndiligentia quae solet adhiberi in ceteris iudiciis, eadem reo damnato adhibita est.\nin litibus aestimandis fere\niudices aut, quod sibi eum quem semel condemnarunt inimicum putant esse, si\nqua in eum lis capitis inlata est,\nnon admittunt aut, quod se perfunctos iam esse arbitrantur\ncum de reo iudicarunt,\nneglegentius attendunt cetera. itaque et maiestatis absoluti sunt\npermulti quibus damnatis de pecuniis repetundis lites maiestatis essent aestimatae, et hoc cotidie\nfieri videmus ut reo damnato de pecuniis repetundis, ad quos pervenisse pecunias in\nlitibus aestimandis statutum sit, eos idem iudices\nabsolvant; quod cum fit, non iudicia rescinduntur sed hoc statuitur, aestimationem\nlitium non esse iudicium. Scaevola condemnatus est aliis\ncriminibus frequentissimis Apuliae testibus. omni contentione pugnatum\nest uti lis haec capitis\naestimaretur. quae res si rei iudicatae pondus habuisset, ille postea vel\nisdem vel aliis inimicis\nreus hac lege ipsa factus esset.\nsequitur id quod illi iudicium appellant, maiores autem nostri numquam\nneque iudicium nominarunt neque proinde ut rem iudicatam observarunt, animadversio\natque auctoritas censoria.\nqua de re ante quam dicere incipio, perpauca mihi de meo officio\nverba facienda sunt, ut a me cum huiusce periculi\ntum ceterorum quoque\nofficiorum et amicitiarum ratio conservata esse videatur. nam mihi cum\nviris fortibus qui censores proxime fuerunt ambobus est amicitia; cum altero vero,\nsicuti plerique\nvestrum sciunt, magnus usus et summa utriusque\nofficiis constituta\nnecessitudo est.\nqua re quicquid de\nsubscriptionibus eorum mihi dicendum erit, eo dicam animo ut omnem\norationem meam non de\nillorum facto sed de ratione censoria habitam existimari velim; a Lentulo autem,\nfamiliari meo, qui a me pro eximia sua virtute summisque honoribus quos a populo\nRomano adeptus est honoris causa nominatur, facile hoc, iudices, impetrabo ut, quam\nipse adhibere consuevit in amicorum periculis cum fidem et diligentiam tum vim animi libertatemque dicendi,\nex hac mihi concedat ut tantum mihi\nsumam quantum sine huius periculo praeterire non possim. A me tamen, ut aequum est, omnia\ncaute pedetemptimque dicentur ut neque fides huius defensionis relicta neque cuiusquam aut dignitas laesa\naut amicitia violata esse videatur.\nvideo igitur, iudices, animadvertisse censores in iudices quosdam illius\nconsili Iuniani, cum istam ipsam causam subscriberent. hic illud\nprimum commune\nproponam, numquam animadversionibus censoriis hanc civitatem ita contentam ut rebus\niudicatis fuisse. neque in re nota consumam tempus; exempli\ncausa ponam illud unum, C.Gaium Getam, cum a\nL.Lucio Metello et Cn.Gnaeo Domitio\ncensoribus ex senatu eiectus esset, censorem esse ipsum postea factum et,\ncuius mores erant a censoribus reprehensi, hunc postea et populi\nRomani et eorum qui in ipsum animadverterant moribus praefuisse. quod si\nillud iudicium putaretur, ut ceteri turpi iudicio damnati in perpetuum omni honore\nac dignitate privantur, sic hominibus ignominia notatis neque ad honorem aditus\nneque in curiam reditus esset.\nnunc si\nquem Cn.Gnaei Lentuli aut L.Lucii Gelli\nlibertus furti condemnarit, is omnibus ornamentis amissis\nnumquam ullam honestatis suae partem reciperabit; quos autem ipse\nL.Lucius Gellius et Cn.Gnaeus Lentulus,\nduo censores, clarissimi viri sapientissimique homines, furti et captarum pecuniarum\nnomine notaverunt, ei non modo in senatum redierunt sed etiam\nillarum ipsarum rerum iudiciis absoluti sunt.\nneminem voluerunt maiores nostri non modo de existimatione cuiusquam sed\nne pecuniaria quidem de re minima esse iudicem, nisi qui inter adversarios\nconvenisset. quapropter in omnibus legibus quibus exceptum est de quibus\ncausis aut magistratum capere non liceat aut iudicem legi aut alterum accusare, haec\nignominiae causa praetermissa est. timoris enim causam, non vitae poenam in illa potestate\nesse voluerunt. itaque non solum illud ostendam quod iam videtis,\npopuli Romani suffragiis saepenumero\ncensorias subscriptiones esse sublatas, verum etiam iudiciis eorum qui iurati\nstatuere maiore cum religione et diligentia debuerunt. primum iudices,\nsenatores equitesque Romani, in compluribus iam reis quos contra leges pecunias\naccepisse subscriptum\nest suae potius religioni quam censorum opinioni paruerunt. deinde\npraetores urbani qui iurati debent optimum quemque in lectos iudices referre numquam\nsibi ad eam rem censoriam ignominiam impedimento esse\noportere duxerunt.\ncensores denique\nipsi saepe numero superiorum censorum iudiciis, si ista iudicia\nappellare voltis, non\nsteterunt. atque etiam ipsi inter se censores sua iudicia tanti esse\narbitrantur ut alter alterius iudicium non modo reprehendat sed etiam\nrescindat, ut alter\nde senatu movere velit, alter retineat et ordine amplissimo dignum existimet, ut\nalter in aerarios referri aut tribu\nmoveri\niubeat, alter vetet. qua re qui vobis in mentem venit haec appellare\niudicia quae a populo Romano\nrescindi, ab iuratis iudicibus repudiari, a magistratibus neglegi, ab eis qui eandem\npotestatem adepti sunt commutari, inter conlegas discrepare videatis?\nquae cum ita sint, videamus quid tandem censores de illo iudicio corrupto\niudicasse dicantur. ac primum illud statuamus utrum, quia\ncensores\nsubscripserint, ita sit, an, quia ita fuerit, illi subscripserint. si\nquia\nsubscripserint, videte quid agatis ne in unum quemque nostrum censoribus in posterum\npotestatem regiam permittatis, ne subscriptio censoria non minus calamitatis civibus\nquam illa acerbissima proscriptio possit adferre, ne censorium stilum cuius mucronem\nmultis remediis maiores nostri rettuderunt aeque posthac atque illum dictatorium\ngladium pertimescamus.\nsin autem quod subscriptum est,\nquia verum est, idcirco grave debet esse, hoc quaeramus verum sit an falsum;\nremoveantur auctoritates censoriae, tollatur id ex causa quod in causa non est; doce\nquam pecuniam Cluentius dederit, unde dederit, quem ad modum dederit; unum denique aliquod a\nCluentio profectae pecuniae vestigium ostende. vince deinde\nbonum virum fuisse\nOppianicum, hominem integrum, nihil de illo umquam secus esse existimatum, nihil\ndenique praeiudicatum. tum auctoritatem censoriam amplexato, tum illorum iudicium cum re\nconiunctum esse defendito.\ndum vero eum fuisse Oppianicum constabit qui tabulas\npublicas municipi manu sua\ncorrupisse iudicatus sit, qui\ntestamentum interleverit, qui supposita persona falsum testamentum obsignandum\ncuraverit, qui eum cuius nomine id obsignatum est interfecerit, qui avunculum fili\nsui in servitute ac vinculis necaverit, qui municipes suos proscribendos\noccidendosque curaverit, qui eius uxorem quem occiderat in matrimonium\nduxerit, qui pecuniam pro abortione dederit, qui socrum, qui\nuxores, qui uno\ntempore fratris uxorem speratosque liberos fratremque ipsum, qui denique suos\nliberos interfecerit, qui, cum venenum privigno suo dare vellet, manifesto deprehensus\nsit, cuius\nministris consciisque damnatis ipse adductus in iudicium pecuniam iudici dederit ad\nsententias iudicum corrumpendas, dum haec, inquam, de Oppianico constabunt\nneque ullo argumento\nCluentianae pecuniae crimen tenebitur, quid est quod te ista censoria sive voluntas\nsive opinio fuit adiuvare aut hunc innocentem opprimere posse videatur?\nquid igitur censores secuti sunt?\nne ipsi quidem, ut gravissime dicam, quicquam aliud dicent praeter\nsermonem atque famam. nihil se testibus, nihil tabulis, nihil aliquo\ngravi argumento\ncomperisse, nihil denique causa cognita statuisse dicent. quod si ita\nfecissent, tamen id non ita fixum esse deberet ut convelli non liceret.\nnon utar exemplorum copia quae summa est, non rem veterem, non\nhominem potentem aliquem aut gratiosum proferam. nuper hominem tenuem,\nscribam aedilicium, D.Decimum Matrinium, cum defendissem apud\nM.Marcum Iunium\nQ.Quintum Publicium praetores et M.Marcum Plaetorium\nC.Gaium Flaminium aedilis curulis, persuasi ut scribam iurati\nlegerent eum quem idem isti censores aerarium reliquissent. cum enim in\nhomine nulla culpa inveniretur, quid ille meruisset, non quid de eo statutum esset,\nquaerendum esse duxerunt.\nnam haec quidem quae de iudicio\ncorrupto\nsubscripserint\nquis est qui ab illis satis cognita et diligenter iudicata arbitretur? in\nM'.Manlium Aquilium et in Ti.Tiberium Guttam video esse subscriptum. quid est hoc? duos esse\ncorruptos solos pecunia iudicant; ceteri videlicet gratiis\ncondemnarunt. non est igitur circumventus, non oppressus pecunia, non, ut\nin illa Quinctiana contione habebatur, omnes qui Oppianicum condemnarunt in culpa sunt ac\nsuspicione ponendi. duos solos video auctoritate censorum adfinis ei\nturpitudini iudicari. aut illud adferant, aliquid eos quod de his duobus habuerint compertum de\nceteris comperisse.\nnam illud quidem minime probandum est,\nad notationes auctoritatemque censoriam exemplum illos e consuetudine militari transtulisse. statuerunt\nenim ita maiores nostri ut, si a multis esset flagitium rei militaris admissum,\nsortito in quosdam animadverteretur, ut metus videlicet ad omnis, poena ad\npaucos perveniret. quod idem facere censores in delectu dignitatis et in\niudicio civium et in animadversione vitiorum qui convenit? nam miles qui\nlocum non tenuit, qui hostium impetum vimque pertimuit, potest idem postea et miles\nesse melior et vir bonus et civis utilis. qua re ne quis in\nbello propter hostium metum delinqueret, amplior ei mortis et supplici metus est a maioribus\nconstitutus; ne autem nimium multi poenam capitis subirent, idcirco illa sortitio\ncomparata est.\nhoc tu idem facies\ncensor in senatu legendo? si erunt plures qui ob innocentem condemnandum\npecuniam acceperint, tu non animadvertes\nin omnis, sed carpes, ut velis, et paucos ex multis ad ignominiam sortiere?\nhabebit igitur te sciente et vidente curia senatorem, populus Romanus\niudicem, res publica civem sine ignominia quemquam qui ad perniciem innocentis fidem\nsuam et religionem pecunia commutarit, et qui pretio adductus eripuerit patriam,\nfortunas, liberos civi innocenti, is censoriae severitatis nota non inuretur?\ntu es praefectus moribus, tu magister veteris disciplinae ac severitatis, si aut retines\nquemquam sciens in senatu scelere tanto contaminatum aut statuis qui in eadem culpa sit non eadem poena\nadfici convenire? aut quam condicionem supplici maiores in bello timiditati militis\npropositam esse voluerunt, eandem tu in pace constitues\nimprobitati senatoris? quod si hoc exemplum ex re militari ad\nanimadversionem censoriam transferendum fuit, sortito id ipsum factum esse oportuit. sin autem sortiri ad\npoenam et\nhominum delictum fortunae iudicio committere minime censorium est, certe in multorum\npeccato carpi paucos ad ignominiam et turpitudinem\nnon oportet.\nverum omnes intellegimus in istis\nsubscriptionibus ventum quendam popularem esse quaesitum. iactata res\nerat in contione a tribuno seditioso; incognita causa probatum erat illud multitudini; nemini licitum est contra\ndicere, nemo denique ut defenderet contrariam partem laborabat. in\ninvidiam porro magnam illa iudicia venerant. etenim paucis postea\nmensibus alia vehemens erat in iudiciis ex notatione tabellarum invidia versata. praetermitti ab censoribus et\nneglegi macula iudiciorum posse non videbatur. homines, quos ceteris\nvitiis atque omni dedecore infamis videbant, eos hac quoque subscriptione notare\nvoluerunt, et eo magis quod illo ipso tempore illis censoribus erant iudicia cum equestri\nordine communicata, ut viderentur per hominum idoneorum ignominiam sua auctoritate\nrem\nreprendisse.\nquod si hanc apud\neosdem ipsos censores mihi aut alii causam agere licuisset,\nhominibus tali prudentia praeditis certe probavissem; res enim indicat\nnihil ipsos habuisse cogniti, nihil comperti; ex tota ista\nsubscriptione rumorem quendam et plausum popularem esse quaesitum. nam in\nP.Publium Popilium qui Oppianicum\ncondemnarat subscripsit L.Lucius Gellius, quod is pecuniam\naccepisset quo innocentem condemnaret. iam id ipsum quantae divinationis\nest, scire innocentem fuisse reum quem fortasse numquam viderat, cum homines\nsapientissimi, iudices, ut nihil dicam de eis qui condemnarunt, causa cognita sibi dixerint non\nliquere!\nverum esto; condemnat Popilium Gellius, iudicat\neum accepisse a Cluentio pecuniam. negat hoc Lentulus;\nnam Popilium, quod erat libertini filius, in senatum non legit, locum quidem\nsenatorium ludis et cetera ornamenta relinquit et eum omni\nignominia liberat. quod cum facit, iudicat eius sententia\ngratiis esse Oppianicum condemnatum. et\neundem Popilium postea Lentulus in ambitus iudicio pro testimonio diligentissime\nlaudat. qua re si neque L.Lucii Gelli iudicio\nstetit Lentulus neque Lentuli existimatione contentus fuit Gellius, et si uterque\ncensor censoris opinione standum non putavit, quid est quam ob rem quisquam nostrum\ncensorias subscriptiones omnis fixas et in perpetuum ratas putet esse oportere?\nat in ipsum habitum animadverterunt. nullam quidem\nob turpitudinem, nullum ob totius vitae non dicam vitium sed erratum.\nneque enim hoc homine sanctior neque probior neque in omnibus\nofficiis retinendis diligentior esse quisquam potest; neque illi aliter dicunt, sed\neandem illam famam iudici corrupti secuti sunt; neque ipsi secus existimant quam nos\nexistimari volumus de huius pudore, integritate, virtute, sed putarunt praetermitti\naccusatorem non potuisse, cum animadversum esset in iudices. qua de re\ntota si unum factum ex omni\nantiquitate protulero, plura non dicam.\nnon enim mihi exemplum summi et clarissimi viri, P.Publii Africani, praetereundum videtur; qui cum esset censor\net in equitum censu C.Gaius Licinius Sacerdos prodisset, clara\nvoce ut omnis contio audire posset dixit se scire illum verbis conceptis\npeierasse; si qui\ncontra vellet dicere,\nusurum esse eum suo testimonio. deinde cum nemo contra diceret, iussit equum\ntraducere. ita is cuius\narbitrio et populus Romanus et exterae gentes contentae esse\nconsuerunt\nipse sua scientia ad ignominiam alterius contentus non fuit. quod si hoc\nhabito facere licuisset, facile illis ipsis iudicibus et falsae\nsuspicioni et invidiae populariter excitatae restitisset.\nVnum etiam est quod me maxime perturbat, cui loco respondere vix videor posse, quod\nelogium recitasti de testamento Cn.Gnaei Egnati patris,\nhominis honestissimi videlicet et sapientissimi, idcirco se exheredasse filium quod\nis ob Oppianici\ncondemnationem pecuniam\naccepisset. de cuius hominis levitate et inconstantia plura non dicam;\nhoc testamentum ipsum quod recitas eius modi est ut ille, cum eum filium exheredaret\nquem oderat, ei filio coheredes homines alienissimos adiungeret quem diligebat.\nsed tu, Atti, consideres censeo diligenter utrum\ncensorium iudicium grave velis\nesse an Egnati. si Egnati, leve est quod censores de ceteris\nsubscripserunt; ipsum enim Cn.Gnaeum Egnatium quem tu gravem\nesse vis ex senatu eiecerunt; sin autem censorium, hunc\nEgnatium quem pater censoria subscriptione exheredavit censores in senatu, cum\npatrem eicerent, retinuerunt.\nat enim senatus universus iudicavit illud corruptum esse iudicium.\nquo modo? suscepit causam. an potuit rem\ndelatam eius modi repudiare? cum tribunus plebis, populi concitator, rem paene ad manus revocasset, cum vir optimus et homo\ninnocentissimus pecunia circumventus diceretur, cum invidia flagraret ordo\nsenatorius, potuit nihil decerni, potuit illa concitatio multitudinis sine summo\npericulo rei publicae repudiari? at quid est decretum? quam\niuste, quam sapienter, quam diligenter! si qui sunt quorum opera\nfactum sit ut iudicium publicum corrumperetur. Vtrum videtur id\nsenatus factum\niudicare an, si factum sit, moleste graviterque ferre? si ipse A.Aulus Cluentius sententiam de iudiciis rogaretur, aliam non\ndiceret atque ei dixerunt quorum sententiis Cluentium condemnatum esse dicitis.\nsed quaero a vobis num istam legem\nex isto senatus consulto L.Lucius Lucullus consul, homo\nsapientissimus, tulerit, num anno post M.Marcus Lucullus et\nC.Gaius Cassius, in quos tum consules designatos idem\nillud senatus decreverat.\nnon tulerunt; et quod tu habiti pecunia factum esse arguis\nneque id ulla tenuissima suspicione confirmas, factum est primum illorum aequitate\net sapientia consulum, ut, quod senatus decreverat ad illud invidiae praesens\nincendium restinguendum, id postea\nreferendum ad populum non arbitrarentur.\nipse deinde populus Romanus qui L.Lucii\nQuincti\nfictis querimoniis antea concitatus rem illam et rogationem flagitarat,\nidem C.Gaii Iuni fili, pueri parvoli, lacrimis commotus maximo\nclamore et concursu totam quaestionem illam et legem repudiavit.\nex quo intellegi potuit, id quod\nsaepe dictum est, ut mare quod sua natura tranquillum sit ventorum vi agitari atque\nturbari, sic populum Romanum sua sponte esse placatum,\nhominum seditiosorum vocibus ut violentissimis tempestatibus concitari.\nest etiam reliqua permagna auctoritas quam ego turpiter paene praeterii;\nmea enim esse dicitur. recitavit ex oratione nescio qua Attius quam meam\nesse dicebat cohortationem quandam iudicum ad honeste iudicandum et commemorationem\ncum aliorum iudiciorum quae probata non\nessent tum illius ipsius iudici Iuniani; proinde quasi ego non ab initio huius\ndefensionis dixerim invidiosum illud iudicium fuisse aut, cum de infamia iudiciorum\ndisputarem, potuerim illud quod tam populare esset illo tempore\npraeterire.\nego vero si quid eius modi dixi, neque\ncognitum commemoravi neque pro testimonio dixi, et illa oratio potius temporis mei\nquam iudici et auctoritatis fuit. cum enim accusarem et mihi initio\nproposuissem ut animos et populi Romani et iudicum commoverem, cumque omnis\noffensiones iudiciorum non ex mea opinione sed ex hominum rumore proferrem, istam\nrem quae tam populariter esset agitata praeterire non potui. sed errat\nvehementer, si quis in orationibus nostris quas in iudiciis habuimus auctoritates\nnostras consignatas se habere arbitratur. omnes enim illae causarum ac\ntemporum sunt, non hominum\nipsorum aut patronorum.\nnam si causae ipsae pro se loqui possent, nemo adhiberet oratorem.\nnunc adhibemur ut ea dicamus, non quae auctoritate\nnostra constituantur sed quae ex re ipsa\ncausaque ducantur.\nhominem ingeniosum, M.Marcum Antonium, aiunt\nsolitum esse dicere 'idcirco se nullam umquam orationem scripsisse\nut, si quid aliquando non opus esset ab se esse dictum, posset negare dixisse';\nproinde quasi, si quid a nobis\ndictum aut actum sit, id nisi litteris mandarimus, hominum memoria non\ncomprehendatur. ego vero in isto genere libentius cum multorum tum hominis\neloquentissimi et sapientissimi, L.Lucii Crassi, auctoritatem\nsequor qui, cum Cn.Gnaeum Plancum defenderet accusante M.Marco Bruto, homine in dicendo vehementi et callido, cum\nBrutus duobus recitatoribus constitutis ex duabus eius orationibus capita\nalterna inter se contraria recitanda curasset, quod in dissuasione rogationis eius\nquae contra coloniam Narbonensem ferebatur quantum potest de auctoritate senatus\ndetrahit, in suasione legis Serviliae summis ornat senatum laudibus, et multa in\nequites Romanos cum ex ea oratione asperius dicta recitasset quo animi illorum\niudicum in Crassum incenderentur, aliquantum esse commotus dicitur.\nitaque in respondendo primum exposuit utriusque rationem\ntemporis ut oratio ex re et ex causa habita\nvideretur, deinde ut intellegere posset Brutus quem hominem et non solum qua\neloquentia verum etiam quo lepore et quibus facetiis praeditum lacessisset, tris\nipse excitavit recitatores\ncum singulis libellis quos M. Brutus, pater illius accusatoris, de iure civili\nreliquit. Eorum initia cum recitarentur, ea quae vobis nota esse arbitror:\n'forte evenit ut ruri in Privernati\nessemus ego et Brutus filius,' fundum Privernatem flagitabat; 'in Albano\neramus ego et Brutus filius,' Albanum poscebat; 'in Tiburti forte cum\nadsedissemus ego et Brutus\nfilius,' Tiburtem fundum requirebat; Brutum autem,\nhominem sapientem, quod fili nequitiam videret, quae praedia ei relinqueret\ntestificari\nvoluisse dicebat.\nquod si potuisset honeste scribere se in balneis cum id aetatis filio\nfuisse, non praeterisset; eas se tamen ab eo balneas non ex libris patris sed ex\ntabulis et ex censu quaerere. Crassus tum ita Brutum ultus est ut illum recitationis\nsuae paeniteret; moleste enim fortasse tulerat se in eis orationibus reprehensum\nquas de re publica habuisset, in quibus forsitan magis requiratur constantia.\nego autem illa recitata esse non moleste fero.\nneque enim ab illo tempore quod tum erat, neque ab ea causa quae\ntum agebatur aliena fuerunt; neque mihi quicquam oneris suscepi, cum ita dixi, quo minus honeste hanc causam et libere possem\ndefendere. quod si velim confiteri me causam A.Auli\nCluenti nunc cognosse, antea fuisse in ea opinione populari, quis tandem id possit reprehendere?\npraesertim, iudices, cum a vobis quoque ipsis hoc impetrari sit aequissimum quod ego\net ab initio petivi et nunc peto ut, si quam huc graviorem de illo iudicio\nopinionem attulistis,\nhanc causa perspecta atque omni veritate cognita deponatis.\nnunc, quoniam ad omnia quae abs te dicta sunt, T.Titi Atti, de Oppianici damnatione respondi,\nconfiteare necesse est te opinionem multum fefellisse,\nquod existimaris me causam A.Auli Cluenti non facto eius sed\nlege defensurum. nam hoc persaepe dixisti tibi sic renuntiari, me habere\nin animo causam hanc praesidio legis defendere. itane est? ab amicis\nimprudentes videlicet\nprodimur, et est nescio quis de eis quos amicos nobis arbitramur qui\nnostra consilia ad adversarios deferat. quisnam hoc tibi\nrenuntiavit, quis tam improbus fuit? cui ego autem narravi? nemo, ut opinor, in culpa\nest; nimirum tibi istud lex ipsa renuntiavit. sed num tibi ita\ndefendisse videor ut tota in causa mentionem ullam legis fecerim, num secus hanc causam\ndefendisse ac si lege\nhabitus teneretur? certe, ut hominem confirmare oportet,\nnullus est locus a me purgandi istius invidiosi criminis praetermissus.\nquid ergo est? quaeret\nfortasse quispiam\ndispliceatne mihi legum praesidio capitis periculum propulsare.\nmihi vero, iudices, non displicet, sed utor instituto meo.\nin hominis honesti prudentisque iudicio non solum meo consilio uti\nconsuevi sed multum etiam eius quem defendo et consilio et voluntati obtempero.\nnam ut haec ad me causa delata est, qui leges eas ad quas adhibemur\net in quibus versamur nosse deberem, dixi habito statim eo: 'Qui\ncoisset quo quis condemnaretur' illum esse liberum, teneri autem nostrum ordinem.\natque ille me orare atque obsecrare coepit ne sese lege defenderem. cum\nego quae mihi videbantur\ndicerem, traduxit me ad suam sententiam; adfirmabat enim lacrimans non se cupidiorem\nesse civitatis retinendae quam existimationis.\nmorem homini gessi et tamen idcirco feci — neque enim id semper\nfacere debemus — quod videbam per se ipsam causam sine lege copiosissime posse\ndefendi. videbam in hac defensione qua iam sum usus plus dignitatis, in\nilla qua me hic uti noluit minus laboris futurum. quod si nihil aliud\nesset actum nisi ut hanc causam\nobtineremus, lege recitata perorassem.\n\nneque me illa oratio commovet,\nquod ait Attius indignum esse facinus, si senator iudicio quempiam\ncircumvenerit, legibus eum teneri; si eques Romanus hoc idem fecerit, non teneri.\nVt tibi concedam hoc indignum esse quod cuius modi sit iam\nvidero, tu mihi concedas necesse est multo esse indignius in ea civitate quae\nlegibus contineatur discedi ab legibus. hoc enim vinculum est\nhuius dignitatis qua fruimur in re publica, hoc fundamentum libertatis, hic fons\naequitatis; mens et animus et consilium et sententia civitatis posita est in\nlegibus. Vt corpora nostra sine mente, sic civitas sine lege suis\npartibus ut nervis\nac sanguine et membris uti non potest. legum ministri\nmagistratus, legum\ninterpretes iudices, legum denique idcirco omnes servi\nsumus ut liberi esse\npossimus.\nquid est, Q.Quinto Naso, cur tu in isto loco sedeas? quae vis est qua abs\nte hi iudices tali\ndignitate praediti coerceantur? vos autem, iudices, quam ob rem ex tanta\nmultitudine civium tam pauci de hominum fortunis sententiam fertis? quo\niure Attius quae voluit dixit? cur mihi tam diu potestas dicendi datur?\nquid sibi autem illi scribae, quid lictores, quid\nceteri quos apparere huic quaestioni video volunt? opinor haec omnia lege\nfieri totumque hoc iudicium, ut ante dixi, quasi mente quadam regi\nlegis et administrari. quid ergo? haec quaestio sola\nita gubernatur? quid\nM.Marci Plaetori et C. Flamini inter sicarios, quid C.Gaii\nOrchivi peculatus, quid mea de pecuniis repetundis, quid C.Gaii Aquili apud quem nunc de ambitu causa dicitur, quid reliquae quaestiones?\ncircumspicite omnis rei publicae partis; omnia legum imperio et\npraescripto fieri videbitis.\nsi\nquis apud me, T.Titi Atti, te reum velit facere, clames te lege\npecuniarum repetundarum non teneri; neque haec tua recusatio confessio sit captae\npecuniae sed laboris et periculi non\nlegitimi declinatio.\nnunc quid agatur et quid abs te iuris constituatur vide. iubet\nlex ea, qua lege haec\nquaestio constituta est, iudicem quaestionis, hoc est Q.Quintum Voconium, cum eis iudicibus qui ei obvenerint — vos\nappellat, iudices — quaerere de veneno. in quem quaerere?\ninfinitum est. Quicumque fecerit, vendiderit,\nemerit, habuerit,\ndederit.\nquid eadem lex statim adiungit? recita. Deque eius capite\nquaerito.\ncuius? qui coierit, convenerit? non ita est.\nquid ergo est? dic. Qui\ntribunus militum legionibus quattuor primis, quive quaestor, tribunus plebis —\ndeinceps omnis magistratus nominavit — quive in senatu\nsententiam dixit, dixerit.\nquid tum?\nQui eorum coiit, coierit, convenit, convenerit quo quis iudicio publico\ncondemnaretur. 'qui eorum'? quorum?\nvidelicet qui supra scripti sunt. quid\nintersit utro modo\nscriptum sit, etsi est apertum, ipsa tamen lex nos docet. Vbi enim omnis mortalis adligat, ita\nloquitur: 'Qui venenum malum fecit, fecerit.' omnes viri,\nmulieres, liberi, servi in iudicium vocantur. si idem de coitione voluisset,\nadiunxisset: 'Quive coierit.' nunc ita est: Deque\neius capite quaerito qui magistratum habuerit quive in senatu sententiam dixerit, qui eorum\ncoiit, coierit.\nnum is est Cluentius?\ncerte non est. quis ergo est Cluentius? qui tamen\ndefendi causam suam lege noluit. itaque abicio legem, morem Cluentio gero.\ntibi tamen, Atti, pauca quae ab huius causa seiuncta sunt respondebo.\nest enim quiddam in hac causa quod Cluentius ad se, est aliquid quod\nego ad me putem pertinere. hic sua putat interesse se re ipsa\net gesto negotio, non lege defendi; ego autem mea existimo interesse me nulla in\ndisputatione ab Attio videri esse superatum. non enim mihi haec causa\nsola dicenda est; omnibus hic labor meus\npropositus est quicumque hac facultate defensionis contenti esse possunt.\nnolo quemquam eorum qui adsunt existimare me quae de lege ab Attio\ndicta sunt, si reticuerim, comprobare. quam\nob rem, Cluenti, de te tibi obsequor; neque ego legem recito neque hoc loco pro te dico, sed ea\nquae a me desiderari\narbitror non relinquam.\niniquum tibi videtur, Atti, esse non isdem legibus omnis teneri.\nprimum, ut id iniquissimum esse confitear, eius modi est ut\ncommutatis eis opus sit legibus, non ut his quae sunt\nnon pareamus. deinde quis umquam hoc senator recusavit ne, cum altiorem gradum dignitatis beneficio populi Romani\nesset consecutus, eo se putaret durioribus legum condicionibus uti oportere?\nquam multa sunt commoda quibus caremus, quam multa molesta et difficilia quae subimus! atque\nhaec omnia tamen honoris et\namplitudinis commodo compensantur. converte nunc ad equestrem ordinem\natque in ceteros ordines easdem vitae condiciones; non perferent. putant\nenim minus multos sibi laqueos legum et condicionum ac iudiciorum propositos esse\noportere qui summum\nlocum civitatis aut non potuerunt ascendere aut non petiverunt.\natque ut omittam leges alias omnis quibus nos\ntenemur, ceteri autem sunt ordines liberati, hanc ipsam legem: 'ne\nquis iudicio circumveniretur,' C.Gaius Gracchus\ntulit; eam legem pro plebe, non in plebem tulit. postea\nL.Lucius Sulla, homo a populi causa remotissimus, tamen, cum\neius rei quaestionem hac ipsa lege constitueret qua vos hoc tempore iudicatis,\npopulum Romanum quem ab hoc genere liberum acceperat adligare novo quaestionis\ngenere ausus non est. quod si fieri posse existimasset, pro illo odio\nquod habuit in equestrem ordinem nihil fecisset libentius quam omnem illam\nacerbitatem proscriptionis suae qua est usus in veteres\niudices in hanc unam quaestionem contulisset.\nnec nunc quicquam agitur — mihi credite, iudices, et\nprospicite id quod providendum est — nisi ut equites Romani in huiusce legis periculum\nconcludantur; neque hoc agitur ab omnibus sed a paucis. nam\nei senatores qui se facile tuentur integritate et innocentia, quales, ut\nvere dicam, vos estis et ceteri qui sine\ncupiditate vixerunt, equites ordini senatorio dignitate proximos, concordia\nconiunctissimos esse cupiunt; sed ei qui sese volunt posse omnia neque praeterea\nquicquam esse aut in homine ullo aut in ordine, hoc uno metu se putant equites\nRomanos in potestatem suam redacturos, si\nconstitutum sit ut de eis qui rem iudicarint huiusce modi\niudicia fieri possint. vident enim auctoritatem huius ordinis confirmari,\nvident iudicia comprobari; hoc metu proposito evellere se aculeum severitatis\nvestrae posse confidunt.\nquis enim de\nhomine audeat paulo maioribus opibus praedito vere et fortiter iudicare, cum videat\nsibi de eo quod coierit aut consenserit causam esse dicendam? O viros fortis, equites Romanos, qui homini clarissimo ac\npotentissimo, M.Marco Druso, tribuno plebis,\nrestiterunt, cum ille nihil aliud ageret cum illa cuncta quae tum erat\nnobilitate, nisi ut ei qui rem iudicassent\nhuiusce modi quaestionibus in iudicium vocarentur! tum\nC.Gaius Flavius\npusio, Cn.Gnaeus Titinius, C.Gaius Maecenas, illa robora populi Romani, ceterique eiusdem ordinis non fecerunt idem quod nunc Cluentius, ut aliquid\nculpae suscipere se putarent recusando, sed apertissime repugnarunt, cum et\nrecusarent et palam fortissime atque honestissime dicerent, se\npotuisse iudicio populi Romani in amplissimum locum pervenire, si sua studia ad\nhonores petendos conferre voluissent. sese vidisse in ea vita qualis\nsplendor inesset, quanta ornamenta, quae dignitas; quae se non contempsisse sed\nordine suo patrumque suorum contentos fuisse et vitam illam tranquillam et quietam,\nremotam a procellis invidiarum et huiusce modi iudiciorum sequi maluisse.\naut sibi ad honores petendos aetatem integram\nrestitui oportere aut, quoniam id non posset, eam condicionem vitae quam\nsecuti petitionem reliquissent manere. iniquum esse\neos qui honorum ornamenta propter periculorum multitudinem praetermisissent populi\nbeneficiis esse privatos, iudiciorum novorum periculis non carere.\nsenatorem hoc queri non posse, propterea quod ea condicione proposita\npetere coepisset quodque permulta essent ornamenta quibus eam mitigare molestiam\nposset, locus, auctoritas, domi splendor, apud\nexteras nationes nomen et gratia, toga praetexta, sella curulis, insignia,\nfasces, exercitus, imperia, provinciae; quibus in rebus cum summa recte\nfactis maiores nostri praemia tum plura peccatis\npericula proposita esse voluerunt. illi non hoc recusabant ne ea lege\naccusarentur qua nunc habitus accusatur, quae tunc erat Sempronia, nunc\nest Cornelia — intellegebant enim ea lege equestrem ordinem non teneri — sed ne nova\nlege adligarentur laborabant.\nhabitus\nne hoc quidem umquam recusavit quo minus vel ea lege rationem vitae suae redderet qua non\nteneretur.\nquae si vobis condicio placet, omnes id agamus ut haec quam primum in\nomnis ordines quaestio perferatur.\ninterea quidem, per deos immortalis! quoniam omnia commoda nostra, iura,\nlibertatem, salutem denique legibus obtinemus, a legibus non recedamus, simul et\nillud quam sit iniquum cogitemus, populum Romanum aliud nunc agere, vobis\nrem publicam et fortunas suas commisisse, sine cura esse, non\nmetuere ne lege ea quam numquam ipse iusserit et quaestione qua se solutum\nliberumque esse arbitretur\nper paucos iudices astringatur.\nagit\nenim sic causam T.Titus Attius, adulescens bonus et disertus,\nomnis civis legibus teneri omnibus; vos auditis et attenditis silentio, sicut\nfacere debetis. A.Aulus Cluentius, eques Romanus, causam\ndicit ea lege, qua lege senatores et ei qui magistratum habuerunt\nsoli tenentur; mihi per eum recusare et in arce legis praesidia constituere\ndefensionis meae non licet. si obtinuerit causam Cluentius, sicuti vestra\naequitate nixi confidimus, omnes existimabunt, id quod erit, obtinuisse propter\ninnocentiam, quoniam ita defensus sit; in lege autem quam attingere noluerit\npraesidi nil fuisse.\nhic nunc est\nquiddam quod ad me pertineat, de quo ante dixi, quod ego\npopulo Romano praestare debeam, quoniam is meae vitae\nstatus est ut omnis mihi cura et opera\nposita sit in hominum periculis defendendis. video quanta et quam\npericulosa et quam infinita quaestio temptetur ab accusatoribus, cum eam legem quae\nin nostrum ordinem scripta sit in populum Romanum transferre conentur.\nqua in lege est: 'qui coierit,' quod quam late pateat\nvidetis. 'convenerit'; aeque incertum et infinitum est.\n'consenserit'; hoc vero cum infinitum tum obscurum et\noccultum.\n'falsumve testimonium dixerit'; quis de plebe Romana testimonium\ndixit umquam cui non\nhoc periculum T.Tito Attio auctore paratum esse videatis? nam\ndicturum quidem certe, si hoc iudicium plebi Romanae propositum sit, neminem umquam\nesse confirmo.\nsed hoc polliceor\nomnibus, si cui forte hac lege negotium facessetur qui lege\nnon teneatur, si is uti me defensore voluerit, me eius causam legis praesidio\ndefensurum et vel his iudicibus vel horum similibus facillime probaturum, et omni me\ndefensione usurum esse legis, qua nunc ut utar ab eo cuius voluntati mihi\nobtemperandum est non conceditur.\nnon enim debeo dubitare, iudices, quin, si qua ad vos causa eius modi\ndelata sit eius qui lege non teneatur, etiam si is invidiosus aut multis offensus\nesse videatur, etiam si eum oderitis, etiam si inviti absoluturi sitis, tamen\nabsolvatis et religioni potius vestrae quam odio pareatis.\nest enim sapientis\niudicis cogitare tantum sibi a populo Romano esse permissum\nquantum commissum sit et creditum, et non solum sibi potestatem datam verum etiam\nfidem habitam esse meminisse; posse quem oderit absolvere, quem non oderit\ncondemnare, et semper non quid ipse velit sed quid lex et religio cogat cogitare; animadvertere qua lege reus\ncitetur, de quo reo cognoscat, quae res in quaestione versetur. cum haec\nsunt videnda, tum vero illud est hominis magni, iudices, atque sapientis, cum illam\niudicandi causa tabellam sumpserit, non se reputare solum esse nec sibi quodcumque concupierit licere, sed\nhabere in consilio legem, religionem, aequitatem, fidem; libidinem autem, odium,\ninvidiam, metum cupiditatesque omnis amovere maximique\naestimare conscientiam mentis suae quam ab dis immortalibus accepimus, quae a nobis divelli non potest; quae si optimorum\nconsiliorum atque factorum testis in omni vita nobis erit, sine ullo metu et summa\ncum honestate vivemus.\nhaec si T.Titus Attius aut cognovisset aut cogitasset, profecto ne\nconatus quidem esset dicere, id quod multis verbis egit, iudicem quod ei videatur\nstatuere et non devinctum legibus esse oportere. quibus de rebus mihi pro\nCluenti voluntate nimium, pro rei\ndignitate parum, pro vestra prudentia satis dixisse videor.\nreliqua perpauca sunt; quae quia vestrae quaestionis erant, idcirco illi\nstatuerunt fingenda esse sibi et proferenda ne omnium\nturpissimi reperirentur, si in iudicium nihil praeter invidiam attulissent.\n\natque ut existimetis me necessario de his rebus de quibus iam\ndixerim pluribus egisse verbis, attendite reliqua; profecto intellegetis ea quae\npaucis demonstrari potuerint\nbrevissime esse defensa.\nCn.Gnaeo Decidio Samniti, ei\nqui proscriptus est, iniuriam in calamitate eius ab huius familia factam esse\ndixit.\nab nullo ille liberalius quam a Cluentio tractatus est.\nhuius illum opes in rebus eius incommodissimis sublevarunt, atque hoc\ncum ipse tum omnes eius amici necessariique cognorunt.\nAnchari et Paceni pastoribus huius vilicos vim et manus attulisse. cum quaedam in\ncallibus, ut solet,\ncontroversia pastorum esset orta, habiti vilici rem domini et privatam\npossessionem defenderunt. cum esset expostulatio facta, causa illis\ndemonstrata sine iudicio controversiaque discessum est.\nP.Publii Aeli testamento propinquus\nexheredatus cum esset, heres hic alienior institutus est. P.Publius Aelius habiti merito fecit, neque hic in testamento\nfaciendo interfuit, idque testamentum ab huius inimico Oppianico est obsignatum.\nFloro legatum ex testamento\ninfitiatum esse. non est ita; sed cum HS xxx scripta essent pro HS\nxxxx neque ei\ncautum satis\nvideretur, voluit eum aliquid acceptum referre liberalitati suae. primo\ndeberi negavit, post sine controversia solvit. Cei cuiusdam Samnitis uxorem post\nbellum ab hoc esse repetitam. mulierem cum emisset a sectoribus, quo tempore eam primum liberam esse\naudivit, sine iudicio reddidit Ceio.\nEnnium esse quendam\ncuius bona teneat habitus. est hic Ennius egens quidam\ncalumniator, mercennarius Oppianici, qui permultos annos quievit; deinde aliquando\ncum servis\nhabiti furti egit, nuper ab ipso habito petere coepit.\nhic illo privato iudicio, mihi credite,\nvobis isdem fortasse patronis\ncalumniam non effugiet. atque etiam, ut nobis renuntiatur, hominem\nmultorum hospitum, A.Aulum Bivium quendam, coponem de via Latina, subornatis qui sibi a\nCluentio servisque eius in taberna sua manus adlatas esse dicat. quo de\nhomine nihil etiam nunc dicere nobis est necesse. si invitaverit, id quod\nsolet, sic hominem accipiemus ut moleste ferat se de via decessisse.\nhabetis, iudices, quae in totam\ncausam de moribus\nA.Auli Cluenti quem illi invidiosum esse reum\nvolunt annos\nocto meditati accusatores conlegerint, quam levia\ngenere ipso, quam falsa re, quam brevia responsu!\ncognoscite nunc id quod ad vestrum ius iurandum pertinet, quod vestri\niudici est, quod vobis oneris imposuit ea lex qua coacti huc convenistis, de\ncriminibus veneni, ut omnes intellegant quam paucis verbis haec causa perorari\npotuerit, et quam multa a me dicta sint quae ad huius voluntatem maxime, ad vestrum\niudicium minime pertinerent.\nobiectum est C.Gaium Vibium\ncapacem ab hoc A.Aulo Cluentio veneno\nesse sublatum. opportune adest homo summa fide et omni virtute\npraeditus, L.Lucius Plaetorius, senator qui illius Vibi hospes fuit et\nfamiliaris. apud hunc ille Romae habitavit, apud hunc aegrotavit, huius\ndomi est mortuus. at heres est Cluentius.\nintestatum dico esse mortuum possessionemque eius bonorum ex edicto\npraetoris huic\nillius sororis filio, adulescenti pudentissimo et in primis honesto, equiti Romano,\ndatam, N.Numerio Cluentio quem videtis.\nalterum venefici crimen Oppianico huic adulescenti, cum eius in nuptiis\nmore Larinatium multitudo hominum pranderet, venenum habiti consilio\nparatum; id cum daretur in mulso, Balbutium quendam, eius familiarem, intercepisse,\nbibisse, statimque esse mortuum. hoc ego si sic agerem tamquam mihi\ncrimen esset diluendum, haec pluribus verbis dicerem per quae nunc paucis percurrit oratio mea.\nquid umquam habitus in se admisit\nut hoc tantum ab eo facinus non abhorrere videatur? quid autem magno opere\nOppianicum metuebat, cum ille verbum omnino in hac ipsa causa nullum facere\npotuerit, huic autem accusatores viva matre deesse non possint? id quod iam intellegetis. an ut de\ncausa eius periculi nihil decederet, ad causam novum crimen accederet?\nquod autem tempus veneni dandi illo die, illa frequentia?\nper quem porro datum? unde sumptum? quae deinde interceptio poculi? cur\nnon de integro autem datum? multa sunt quae dici possunt, sed non\ncommittam ut videar non dicendo voluisse dicere; res enim se ipsa defendit.\nnego\nillum adulescentem quem statim epoto poculo mortuum esse dixistis omnino illo die\nesse mortuum. Magnum crimen et\nimpudens mendacium! perspicite cetera. dico illum, cum ad\nillud prandium crudior venisset et, ut aetas illa fert, sibi\ntamen non pepercisset, aliquot dies\naegrotasse et ita esse mortuum. quis huic rei testis est?\nidem qui sui luctus, pater; pater, inquam, illius adulescentis,\nquem propter animi dolorem pertenuis\nsuspicio potuisset ex illo loco testem in A.Aulum Cluentium\nconstituere, is hunc suo\ntestimonio sublevat; quod recita. tu autem, nisi molestum est, paulisper\nexsurge; perfer hunc dolorem commemorationis necessariae, in qua ego diutius non\nmorabor quoniam, quod fuit viri optimi, fecisti ut ne cui innocenti maeror tuus calamitatem et\nfalsum crimen adferret.\nVnum etiam mihi reliquum eius modi crimen est, iudices, ex quo illud perspicere\npossitis quod a me initio orationis meae dictum est, quicquid mali per\nhosce annos A.Aulus Cluentius viderit, quicquid hoc tempore\nhabeat sollicitudinis ac negoti, id omne a matre esse conflatum.\nOppianicum veneno necatum esse quod ei datum sit in pane per M.Marcum Asellium quendam, familiarem illius, idque habiti consilio\nfactum esse dicitis. in quo primum illud quaero quae causa\nhabito fuerit cur interficere Oppianicum vellet.\ninimicitias enim\nfuisse confiteor; sed homines inimicos suos morte adfici volunt aut quod\neos metuunt aut quod\noderunt.\nquo tandem igitur\nhabitus metu adductus tantum in se facinus suscipere conatus est?\nquid erat quod iam Oppianicum poena adfectum pro maleficiis et eiectum e civitate\nquisquam timeret? quid metuebat? ne oppugnaretur a perdito, an ne accusaretur a\ndamnato, an ne exsulis testimonio laederetur?\nsi autem quod\noderat habitus inimicum, idcirco illum vita frui noluit, adeone erat stultus ut\nillam quam tum ille vivebat vitam esse arbitraretur, damnati, exsulis, deserti ab\nomnibus, quem propter animi importunitatem nemo recipere tecto, nemo\nadire, nemo adloqui, nemo\naspicere vellet?\nhuius igitur habitus\nvitae invidebat?\nhunc si acerbe et penitus oderat, non eum quam diutissime vivere\nvelle debebat? huic mortem maturabat inimicus, quod illi unum in malis erat\nperfugium calamitatis? qui si quid animi et virtutis habuisset, ut multi saepe fortes viri\nin eius modi dolore, mortem sibi ipse conscisset, huic quam ob rem id vellet\ninimicus offerre quod ipse sibi optare deberet? nam nunc quidem quid\ntandem illi mali mors attulit? nisi forte ineptiis ac fabulis ducimur ut existimemus\nillum ad inferos impiorum supplicia perferre ac pluris illic offendisse inimicos\nquam hic reliquisse, a socrus, ab\nuxorum, a fratris, a liberum Poenis\nactum esse praecipitem in sceleratorum sedem atque regionem. quae si falsa sunt, id quod omnes\nintellegunt, quid ei tandem aliud eripuit mors praeter\nsensum doloris?\nage vero, per quem\nvenenum datum?\nper M. Asellium.\nquid huic cum habito? nihil, atque adeo, quod\nille Oppianico familiarissime est usus, potius etiam simultas. Eine igitur quem sibi\noffensiorem, Oppianico familiarissimum sciebat esse, potissimum et scelus\nsuum et illius periculum committebat?\ncur igitur tu qui\npietate ad accusandum excitatus es hunc Asellium esse inultum tam diu sinis? cur non\nhabiti exemplo usus es ut per illum qui attulisset venenum de hoc\npraeiudicaretur?\niam vero illud quam\nnon probabile, quam inusitatum, iudices, quam novum, in pane datum venenum!\nfaciliusne potuit quam in poculo, latentius potuit abditum aliqua in parte\npanis quam si totum conliquefactum in potione esset, celerius potuit\ncomestum quam epotum\nin venas atque in omnis partis corporis permanare, facilius\nfallere in pane, si esset animadversum, quam in poculo, cum ita confusum esset ut\nsecerni nullo modo posset?\nat\nrepentina morte periit. quod si esset ita factum, tamen ea res propter\nmultorum eius modi casum minime firmam veneni\nsuspicionem haberet;\nsi\nesset suspiciosum, tamen potius ad alios quam ad habitum\npertineret. verum in eo ipso homines impudentissime mentiuntur.\nid ut intellegatis et mortem eius et quem ad modum post mortem in\nhabitum sit crimen a matre quaesitum cognoscite.\ncum vagus et exsul erraret atque undique exclusus Oppianicus in Falernum\nse ad L.Lucium Quinctium contulisset, ibi primum in morbum\nincidit ac satis vehementer diuque aegrotavit. cum esset una Sassia eaque\nSex. Albio\nquodam colono, homine valenti, qui\nsimul esse solebat familiarius uteretur quam vir dissolutissimus incolumi fortuna\npati posset, et ius\nillud matrimoni castum atque legitimum damnatione viri sublatum arbitraretur,\nNicostratus quidam, fidelis Oppianici servolus, percuriosus et minime mendax, multa\ndicitur domino renuntiare solitus esse. interea Oppianicus cum iam\nconvalesceret neque improbitatem coloni in Falerno diutius\nferre posset et huc ad urbem profectus esset — solebat enim extra portam aliquid\nhabere conducti — cecidisse de equo dicitur et homo infirma valetudine latus\noffendisse vehementer et, postea quam ad urbem cum febri venerit, paucis diebus esse\nmortuus. Mortis ratio, iudices, eius modi est ut aut nihil habeat suspicionis aut,\nsi quid habet, id intra parietes in domestico scelere versetur.\npost mortem eius Sassia moliri\nstatim, nefaria\nmulier, coepit insidias filio; quaestionem habere de viri morte constituit.\nemit de A.Aulo Rupilio quo erat usus\nOppianicus medico Stratonem quendam, quasi ut idem faceret quod\nhabitus in emendo Diogene fecerat. de hoc Stratone et de\nAscla quodam servo\nsuo quaesituram esse dixit. praeterea servum illum Nicostratum quem\nnimium loquacem fuisse ac nimium domino fidelem arbitrabatur ab hoc adulescente\nOppianico in quaestionem postulavit. hic cum esset illo tempore puer et\nilla quaestio de patris sui morte constitui diceretur, etsi illum servum et sibi\nbenivolum esse et patri fuisse arbitrabatur, nihil tamen est ausus recusare.\nadvocantur amici et hospites Oppianici et ipsius mulieris multi,\nhomines honesti atque omnibus rebus ornati. tormentis omnibus\nvehementissimis quaeritur. cum essent\nanimi servorum et spe et metu temptati ut aliquid in quaestione dicerent, tamen, ut\narbitror, auctoritate advocatorum adducti in veritate\nmanserunt neque se quicquam scire dixerunt.\nquaestio illo die de amicorum sententia dimissa est. satis longo intervallo post\niterum advocantur. habetur de integro quaestio; nulla vis tormentorum\nacerrimorum praetermittitur; aversari advocati et iam vix ferre posse,\nfurere crudelis atque importuna mulier sibi nequaquam ut sperasset ea quae\ncogitasset procedere. cum iam tortor atque essent tormenta ipsa defessa neque tamen illa\nfinem facere vellet, quidam ex advocatis, homo et honoribus populi ornatus et summa\nvirtute praeditus, intellegere se dixit non id agi ut verum inveniretur sed ut\naliquid falsi dicere cogerentur. hoc postquam ceteri comprobarunt, ex\nomnium sententia constitutum est satis videri esse quaesitum.\nredditur Oppianico Nicostratus, Larinum ipsa\nproficiscitur cum suis maerens quod iam certe incolumem filium fore putabat, ad quem\nnon modo verum crimen\nsed ne ficta quidem suspicio perveniret, et cui non modo aperta inimicorum\noppugnatio sed ne occultae quidem matris insidiae nocere potuissent. Larinum\npostquam venit, quae a Stratone illo venenum antea viro suo datum\nsibi persuasum esse simulasset, instructam ei continuo et ornatam Larini medicinae\nexercendae causa tabernam dedit. Vnum, alterum,\ntertium annum Sassia quiescebat, ut velle atque optare aliquid calamitatis filio\npotius quam id struere et moliri videretur.\ntum interim Q. Hortensio Q.Quinto Metello\nconsulibus ut hunc Oppianicum aliud agentem ac nihil eius modi\ncogitantem ad hanc accusationem detraheret invito despondit ei filiam suam, illam\nquam ex genero susceperat, ut eum nuptiis adligatum simul et testamenti spe\ndevinctum posset habere in potestate. hoc ipso\nfere tempore Strato ille medicus domi furtum fecit et caedem eius modi.\ncum esset in aedibus armarium in quo sciret esse nummorum aliquantum\net auri, noctu duos conservos dormientis occidit in piscinamque deiecit; ipse armari\nfundum exsecuit et HS x et auri quinque pondo\nabstulit uno ex servis puero non grandi conscio.\nfurto postridie cognito omnis suspicio in eos servos qui non\ncomparebant commovebatur. cum exsectio illa fundi in armario\nanimadverteretur, homines quonam\nmodo fieri potuisset requirebant. quidam ex amicis Sassiae\nrecordatus est se nuper in auctione quadam vidisse in rebus minutis aduncam ex omni\nparte dentatam et tortuosam venire serrulam qua illud potuisse ita\ncircumsecari\nvideretur. ne multa, perquiritur a coactoribus, invenitur ea serrula ad\nStratonem pervenisse. hoc initio suspicionis orto et aperte insimulato\nStratone puer ille conscius pertimuit, rem omnem dominae indicavit; homines in\npiscina inventi sunt, Strato in vincula coniectus est, atque etiam in taberna eius\nnummi, nequaquam omnes, reperiuntur.\nconstituitur quaestio de furto. nam quid quisquam\nsuspicari aliud potest? an hoc dicitis, armario expilato, pecunia ablata,\nnon omni reciperata,\noccisis hominibus institutam esse quaestionem de morte Oppianici? cui probatis? quid\nest quod minus veri simile proferre potuistis? deinde, ut omittam cetera, triennio post mortem\nOppianici de eius morte quaerebatur? atque etiam incensa odio pristino\nNicostratum eundem illum tum sine causa in quaestionem postulavit. Oppianicus primo\nrecusavit. postea cum illa abducturam se filiam, mutaturam esse\ntestamentum minaretur, mulieri crudelissimae servum fidelissimum non in quaestionem\ndetulit sed plane ad supplicium dedidit.\npost triennium igitur agitata\ndenuo quaestio de viri morte habebatur. at de\nquibus servis? nova, credo, res\nobiecta, novi quidam homines in suspicionem vocati sunt. de Stratone et\nde Nicostrato. quid? Romae quaesitum de istis hominibus non erat?\nitane tandem, mulier iam non morbo sed scelere furiosa, cum\nquaestionem habuisses Romae, cum de T.Titi Anni, L.Lucii Rutili, P.Publii Saturi,\nceterorum\nhonestissimorum virorum sententia constitutum esset satis quaesitum videri, eadem de\nre triennio post isdem de hominibus nullo adhibito non dicam viro, ne colonum forte\nadfuisse dicatis, sed bono viro, in fili caput quaestionem habere conata es?\nan hoc dicitis — mihi enim venit in mentem quid dici\npossit, tametsi adhuc\nnon esse hoc dictum mementote — cum\nhaberetur de furto quaestio, Stratonem aliquid de veneno esse confessum?\nhoc uno modo, iudices, saepe multorum improbitate depressa veritas\nemergit et innocentiae defensio interclusa respirat, quod aut ei qui in\nfraude callidi sunt\nnon tantum audent quantum excogitant, aut ei quorum eminet audacia atque proiecta\nest a consiliis malitiae deseruntur. quod si aut confidens astutia aut\ncallida esset audacia, vix ullo obsisti modo posset.\nVtrum furtum factum non est?\nat nihil clarius Larini. an ad Stratonem suspicio non\npertinuit? at is et ex serrula insimulatus et a puero conscio est\nindicatus. an id actum non est in quaerendo? quae fuit\nigitur alia\ncausa quaerendi? an id quod vobis dicendum est, et quod tum Sassia\ndictitavit: cum de furto quaereretur, tum Stratonem isdem in tormentis\ndixisse de veneno?\nhem hoc illud est quod ante dixi: mulier abundat\naudacia, consilio et ratione deficitur. nam tabellae quaestionis plures\nproferuntur quae recitatae vobisque\neditae sunt, illae ipsae quas tum obsignatas esse dixit; in quibus tabellis de furto\nnulla littera\ninvenitur. non venit in mentem primum orationem Stratonis\nconscribere de furto, post aliquod dictum adiungere de veneno quod non percontatione quaesitum sed\nper dolorem expressum videretur? quaestio de\nfurto est, veneni iam suspicio\nsuperiore quaestione sublata; quod ipsum haec eadem mulier iudicarat quae, ut Romae de amicorum\nsententia statuerat satis esse quaesitum, postea per triennium maxime ex omnibus\nservis Stratonem illum\ndilexerat, in honore habuerat, commodis omnibus adfecerat.\ncum igitur de furto quaereretur, et eo furto quod\nille sine controversia fecerat, tum ille de eo quod quaerebatur verbum nullum fecit?\nde veneno statim dixit, de furto si non eo loco quo debuit, ne in extrema quidem aut\nmedia aut aliqua denique\nparte quaestionis verbum fecit ullum?\niam videtis illam nefariam mulierem, iudices, eadem manu qua, si detur\npotestas, interficere filium cupiat, hanc fictam quaestionem conscripsisse.\natque istam ipsam quaestionem dicite qui obsignarit unum aliquem\nnominatim.\nneminem reperietis, nisi forte eius modi hominem quem ego proferri\nmalim quam neminem nominari.\nquid ais,\nT.Titi Atti? tu periculum capitis, tu\nindicium sceleris, tu fortunas alterius litteris conscriptas in iudicium\nadferes neque earum\nauctorem litterarum neque obsignatorem neque testem ullum nominabis? et quam tu\npestem innocentissimo filio de matris sinu\ndeprompseris, hanc hi tales viri comprobabunt? esto, in tabellis nihil est\nauctoritatis; quid? ipsa quaestio iudicibus, quid? amicis hospitibusque Oppianici\nquos adhibuerat antea, quid? huic tandem ipsi tempori cur non\nreservata est?\nquid istis hominibus factum est, Stratone et Nicostrato?\nquaero abs te, Oppianice, servo tuo Nicostrato quid factum\nesse dicas, quem tu, cum hunc brevi tempore accusaturus esses, Romam deducere, dare\npotestatem indicandi, incolumem denique servare quaestioni, servare his iudicibus,\nservare huic tempori debuisti. nam Stratonem quidem, iudices, in crucem\nesse actum exsecta\nscitote lingua; quod nemo Larinatium est qui nesciat. timuit mulier amens non\nsuam conscientiam, non odium municipum, non famam omnium, sed, quasi non omnes eius\nsceleris testes essent futuri, sic metuit ne condemnaretur extrema\nservoli voce morientis.\nquod hoc portentum, di immortales! quod tantum monstrum in\nullis locis, quod tam infestum scelus et immane aut unde\nnatum esse dicamus? iam enim videtis profecto, iudices, non sine\nnecessariis me ac maximis causis principio orationis meae de matre dixisse.\nnihil est enim mali, nihil sceleris quod illa non ab initio filio\nvoluerit, optaverit, cogitaverit, effecerit. Mitto illam primam libidinis iniuriam,\nmitto nefarias generi nuptias, mitto cupiditate matris\nexpulsam ex matrimonio filiam, quae nondum ad huiusce vitae periculum sed ad commune\nfamiliae dedecus pertinebant. nihil de alteris\nOppianici nuptiis queror, quarum illa cum obsides filios ab eo mortuos accepisset,\ntum denique in familiae luctum atque in privignorum funus nupsit.\npraetereo quod A.Aulum Aurium cuius illa quondam socrus, paulo ante uxor\nfuisset, cum Oppianici esse opera proscriptum occisumque cognosset, eam sibi domum\nsedemque delegit in qua cotidie superioris viri mortis indicia et spolia fortunarum\nvideret.\nillud primum queror\nde illo scelere quod nunc denique\npatefactum est, Fabriciani veneni, quod iam tum recens suspiciosum ceteris, huic\nincredibile, nunc vero apertum iam omnibus ac manifestum videtur. non est\nprofecto de illo veneno celata mater; nihil est ab Oppianico sine consilio mulieris\ncogitatum; quod si esset, certe\npostea deprehensa re non illa ut a viro improbo discessisset sed ut a\ncrudelissimo hoste fugisset domumque illam in perpetuum scelere omni adfluentem\nreliquisset.\nnon modo id non fecit sed\nab illo tempore nullum locum praetermisit in quo non strueret\ninsidias aliquas ac dies omnis atque noctes tota mente mater de\npernicie fili cogitaret. quae primum ut illum confirmaret\naccusatorem filio suo, donis, muneribus,\nconlocatione filiae, spe hereditatis obstrinxit.\nita quod apud ceteros novis inter propinquos susceptis inimicitiis\nsaepe fieri divortia atque adfinitatum discidia vidimus, haec mulier satis firmum accusatorem filio suo\nfore neminem putavit, nisi qui in matrimonium sororem eius ante duxisset. ceteri novis\nadfinitatibus adducti veteres inimicitias saepe deponunt; illa sibi ad confirmandas\ninimicitias adfinitatis coniunctionem pignori fore putavit.\nneque in eo solum diligens fuit ut accusatorem filio\nsuo compararet sed etiam cogitavit quibus eum rebus armaret. hinc enim\nillae sollicitationes servorum et minis et promissis, hinc illae infinitae\ncrudelissimaeque de morte Oppianici quaestiones, quibus finem aliquando non mulieris\nmodus sed amicorum auctoritas fecit. ab eodem scelere illae triennio post\nhabitae Larini quaestiones, eiusdem amentiae falsae conscriptiones quaestionum; ex\neodem furore etiam illa conscelerata exsectio linguae; totius denique\nhuius ab illa est et inventa et\nadornata comparatio criminis.\natque his\nrebus cum instructum accusatorem filio\nsuo Romam misisset, ipsa paulisper conquirendorum et conducendorum testium causa Larini est\ncommorata; postea autem quam\nappropinquare huius iudicium ei nuntiatum est, confestim huc advolavit ne aut\naccusatoribus diligentia aut pecunia testibus deesset, aut ne forte\nmater hoc sibi\noptatissimum spectaculum huius sordium atque luctus et tanti squaloris amitteret.\n\niam vero quod iter Romam eius mulieris fuisse existimatis? quod ego\npropter vicinitatem Aquinatium et Fabraternorum ex multis audivi et comperi; quos concursus in\nhis oppidis, quantos et virorum et mulierum gemitus esse factos? mulierem\nquandam Larino advolare, usque a mari supero Romam proficisci\ncum magno comitatu et pecunia quo facilius circumvenire iudicio capitis atque\nopprimere filium posset?\nnemo erat illorum, paene dicam,\nquin expiandum illum locum esse arbitraretur quacumque illa iter fecisset, nemo quin\nterram ipsam violari quae mater est omnium vestigiis consceleratae matris putaret.\nitaque nullo in oppido consistendi potestas ei fuit, nemo ex tot\nhospitibus inventus est qui non contagionem aspectus fugeret; nocti se potius ac\nsolitudini quam ulli aut urbi aut hospiti committebat.\nnunc vero quid agat, quid moliatur, quid denique\ncotidie cogitet quem ignorare nostrum putat?\nquos appellarit, quibus pecuniam promiserit, quorum fidem pretio\nlabefactare conata sit tenemus. quin etiam nocturna sacrificia quae\nputat occultiora esse sceleratasque eius preces et nefaria vota\ncognovimus; quibus illa etiam deos immortalis de suo scelere testatur neque\nintellegit pietate et religione et iustis precibus deorum mentis, non contaminata\nsuperstitione neque ad scelus perficiendum caesis hostiis posse placari.\ncuius ego furorem atque crudelitatem deos immortalis a suis aris\natque templis aspernatos esse confido.\nvos, iudices, quos huic A.Aulo Cluentio quosdam alios deos ad omne vitae tempus fortuna esse voluit, huius\nimportunitatem matris a fili capite depellite. multi saepe in iudicando\npeccata liberum parentum\nmisericordiae concesserunt; vos ne huius honestissime actam vitam matris crudelitati\ncondonetis rogamus, praesertim cum ex altera parte totum municipium videre possitis.\nomnis scitote, iudices — incredibile dictu est, sed a me verissime\ndicetur — omnis Larinatis qui valuerunt venisse Romam ut hunc studio frequentiaque\nsua quantum possent in tanto eius periculo\nsublevarent. pueris illud hoc tempore et mulieribus oppidum scitote esse\ntraditum, idque in praesentia communi Italiae pace, non domesticis copiis esse tutum.\nquos tamen ipsos aeque et eos quos praesentis videtis huius\nexspectatio iudici dies noctesque sollicitat.\nnon illi vos de unius municipis fortunis arbitrantur sed de totius\nmunicipi statu dignitate commodisque omnibus sententias esse laturos.\nsumma est enim, iudices, hominis in communem municipi rem diligentia,\nin singulos municipes benignitas, in omnis homines iustitia et fides.\npraeterea nobilitatem illam inter suos locumque a maioribus traditum\nsic tuetur ut maiorum gravitatem, constantiam, gratiam, liberalitatem adsequatur.\nitaque eis eum verbis publice laudant ut non solum testimonium suum\niudiciumque significent verum etiam curam animi ac dolorem. quae dum\nlaudatio recitatur, vos, quaeso, qui eam detulistis adsurgite.\nex lacrimis horum, iudices, existimare potestis omnis haec\ndecuriones decrevisse lacrimantis. age vero, vicinorum quantum studium,\nquam incredibilis benivolentia, quanta cura est!\nnon illi in libellis laudationem decretam miserunt, sed homines\nhonestissimos, quos nossemus omnes, huc frequentis adesse et hunc praesentis laudare\nvoluerunt. adsunt Ferentani,\nhomines nobilissimi, Marrucini item pari dignitate; Teano Apulo atque Luceria\nequites Romanos, homines honestissimos, laudatores\nvidetis; Boviano totoque ex Samnio cum laudationes honestissimae missae sunt, tum\nhomines amplissimi nobilissimique venerunt.\niam qui in agro Larinati praedia, qui negotia, qui res\npecuarias habent, honesti homines et summo splendore\npraediti,\ndifficile dictu est quam sint solliciti, quam laborent. non multi mihi ab\nuno sic diligi videntur ut hic ab his universis.\nquam doleo abesse ab huius iudicio L.Lucium Volusenum, summo\nsplendore hominem ac virtute praeditum! vellem praesentem\npossem\nP.Publium Helvidium Rufum, equitem Romanum omnium\nornatissimum, nominare. qui cum huius causa dies noctesque vigilaret et\ncum me hanc causam doceret, in morbum gravem periculosumque incidit; in quo tamen\nnon minus de capite huius quam de sua vita laborat. Cn. Tudici senatoris, viri\noptimi et honestissimi, par studium ex\ntestimonio et laudatione cognoscetis. eadem spe sed maiore verecundia de\nte, P.Publi Volumni, quoniam iudex es in A.Aulum Cluentium, dicimus. et ne longum sit, omnium vicinorum\nsummam esse in hunc benivolentiam confirmamus. Horum omnium studium,\ncuram, diligentiam meumque una laborem, qui totam hanc causam vetere instituto\nsolus peroravi, vestramque simul, iudices, aequitatem et\nmansuetudinem una mater oppugnat. at quae mater! quam caecam crudelitate et\nscelere ferri videtis, cuius cupiditatem nulla umquam\nturpitudo retardavit, quae vitiis animi in deterrimas partis iura hominum convertit\nomnia, cuius ea stultitia est ut eam nemo hominem, ea vis ut nemo feminam, ea\ncrudelitas ut nemo matrem appellare possit. atque etiam nomina\nnecessitudinum, non solum naturae nomen et iura mutavit, uxor generi, noverca fili,\nfiliae paelex; eo iam denique adducta est uti sibi praeter formam nihil ad similitudinem\nhominis\nreservarit.\nqua re, iudices, si scelus\nodistis, prohibete aditum matris a fili sanguine, date\nparenti hunc incredibilem dolorem ex salute, ex victoria liberum, patimini matrem,\nne orbata filio laetetur, victam potius vestra aequitate discedere. sin autem, id quod\nvestra natura postulat, pudorem bonitatem\nvirtutemque diligitis, levate hunc aliquando supplicem vestrum, iudices, tot annos\nin falsa invidia periculisque versatum, qui nunc primum post illam flammam aliorum\nfacto et cupiditate excitatam spe vestrae aequitatis erigere animum et paulum\nrespirare a metu coepit, cui posita sunt in vobis omnia, quem servatum esse plurimi\ncupiunt, servare soli vos potestis.\norat vos habitus, iudices, et flens obsecrat ne se\ninvidiae quae in iudiciis valere non debet, ne matri cuius vota et preces a vestris\nmentibus repudiare debetis, ne Oppianico, homini nefario, condemnato iam et mortuo\ncondonetis.\nquod si qua calamitas hunc in hoc iudicio adflixerit innocentem, ne iste\nmiser, si, id quod difficile factu est, in vita\nremanebit, saepe et multum queretur\ndeprehensum esse illud quondam Fabricianum venenum. quod si tum indicatum\nnon esset, non huic aerumnosissimo venenum illud fuisset sed multorum medicamentum\nmaerorum; postremo etiam fortasse mater exsequias illius funeris prosecuta mortem\nse fili lugere simulasset.\nnunc vero quid erit profectum nisi ut huius ex mediis mortis insidiis\nvita ad luctum conservata, mors sepulcro patris privata esse videatur?\nsatis diu fuit in miseriis,\niudices, satis multos annos ex invidia laboravit. nemo huic tam\niniquus praeter\nparentem fuit cuius animum non iam expletum\nputemus.\nvos qui aequi estis omnibus, qui ut quisque crudelissime oppugnatur\neum lenissime sublevatis, conservate A.Aulum Cluentium,\nrestituite incolumem municipio; amicis, vicinis, hospitibus quorum studia videtis\nreddite, vobis in perpetuum liberisque vestris obstringite. vestrum est\nhoc, iudices, vestrae dignitatis, vestrae clementiae; recte hoc repetitur a vobis ut\nvirum optimum atque innocentissimum plurimisque mortalibus\ncarum atque iucundum his\naliquando calamitatibus liberetis, ut omnes intellegant in contionibus esse invidiae\nlocum, in iudiciis veritati.\n"};
