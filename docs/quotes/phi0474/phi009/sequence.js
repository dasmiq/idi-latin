var sequence = {"name":"Cicero, Marcus Tullius. De Imperio Cn. Pompei Ad Quirites","data":"quamquam mihi semper frequens conspectus vester multo iucundissimus, hic autem locus ad agendum\namplissimus, ad dicendum ornatissimus est visus, Quirites, tamen hoc aditu laudis\nqui semper optimo cuique maxime patuit\nnon mea me voluntas adhuc sed vitae meae rationes ab ineunte aetate susceptae\nprohibuerunt. nam cum antea nondum huius auctoritatem loci\nattingere auderem statueremque nihil huc nisi perfectum ingenio, elaboratum\nindustria adferri oportere, omne meum tempus amicorum temporibus transmittendum\nputavi.\nita neque hic locus vacuus fuit\numquam ab eis\nqui vestram causam defenderent et meus labor in privatorum periculis caste\nintegreque versatus ex vestro iudicio\nfructum est amplissimum consecutus. nam cum propter dilationem comitiorum\nter praetor primus centuriis cunctis renuntiatus sum, facile intellexi, Quirites, et\nquid de me iudicaretis et quid\naliis praescriberetis.\nnunc cum et auctoritatis in me tantum sit quantum vos honoribus\nmandandis esse voluistis, et ad agendum facultatis tantum quantum homini vigilanti\nex forensi usu prope cotidiana dicendi exercitatio potuit adferre, certe et, si quid\nauctoritatis in me est, apud eos utar qui eam mihi dederunt et, si quid in\ndicendo consequi possum, eis ostendam potissimum qui ei quoque rei fructum suo\niudicio tribuendum esse duxerunt.\natque illud in primis mihi laetandum iure esse video quod in hac\ninsolita mihi ex hoc loco ratione\ndicendi causa talis oblata est in qua oratio deesse nemini possit.\ndicendum est enim de Cn. Pompei singulari eximiaque virtute; huius\nautem orationis difficilius est exitum quam principium invenire. ita mihi non tam copia\nquam modus in dicendo quaerendus est.\natque ut inde oratio mea proficiscatur unde haec omnis causa ducitur,\nbellum grave et periculosum vestris vectigalibus atque sociis a\nduobus potentissimis adfertur regibus, Mithridate\net Tigrane, quorum alter relictus, alter lacessitus occasionem sibi ad occupandam\nAsiam oblatam esse arbitratur. equitibus Romanis,\nhonestissimis viris, adferuntur ex Asia cotidie litterae, quorum magnae res aguntur\nin vestris vectigalibus exercendis occupatae; qui ad me pro necessitudine quae mihi\nest cum illo ordine causam rei publicae periculaque rerum suarum detulerunt,\nBithyniae quae nunc vestra provincia est vicos\nexustos esse compluris, regnum Ariobarzanis quod finitimum est vestris vectigalibus\ntotum esse in hostium potestate; L.ucium\nLucullum magnis rebus gestis ab eo bello\ndiscedere; huic qui successerit, non satis esse paratum ad tantum bellum\nadministrandum; unum ab omnibus sociis et civibus ad id bellum imperatorem deposci\natque expeti, eundem hunc unum ab hostibus metui, praeterea neminem.\ncausa quae sit videtis; nunc quid agendum sit ipsi considerate. primum mihi\nvidetur de genere belli, deinde de magnitudine, tum de imperatore deligendo esse\ndicendum. genus est eius belli quod maxime\nvestros animos excitare atque inflammare ad persequendi studium debeat. in quo agitur\npopuli Romani gloria quae vobis a maioribus cum magna in omnibus rebus tum summa in re militari tradita est; agitur salus sociorum\natque amicorum pro qua multa maiores vestri magna et gravia\nbella gesserunt; aguntur\ncertissima populi Romani vectigalia et maxima quibus amissis et pacis ornamenta et\nsubsidia belli requiretis; aguntur bona multorum civium quibus est a\nvobis et\nipsorum causa et rei publicae consulendum.\net quoniam semper appetentes gloriae\npraeter ceteras gentis atque avidi laudis fuistis, delenda vobis est illa macula Mithridatico bello superiore\nconcepta quae penitus iam insedit ac nimis inveteravit in populi Romani nomine, quod is qui\nuno die tota in Asia tot in civitatibus uno nuntio atque una\nsignificatione\nomnis civis Romanos\nnecandos trucidandosque curavit, non modo adhuc poenam nullam suo dignam\nscelere suscepit sed ab\nillo tempore annum iam tertium et vicesimum regnat, et ita\nregnat ut se non Ponti neque\nCappadociae latebris occultare velit sed emergere ex patrio regno atque in vestris vectigalibus, hoc est in\nAsiae luce, versari.\netenim adhuc ita\nnostri cum illo rege contenderunt imperatores ut ab illo insignia victoriae, non\nvictoriam reportarent. triumphavit\nL.ucius Sulla, triumphavit\nL.ucius Murena de Mithridate, duo\nfortissimi viri et summi imperatores, sed ita triumpharunt ut ille pulsus\nsuperatusque regnaret. verum tamen illis imperatoribus laus est tribuenda\nquod egerunt, venia danda quod reliquerunt, propterea quod ab eo bello\nSullam in Italiam res publica, Murenam Sulla revocavit.\nMithridates autem omne reliquum tempus non ad oblivionem veteris belli sed ad\ncomparationem novi contulit. qui postea, cum maximas aedificasset\nornassetque classis exercitusque permagnos quibuscumque ex gentibus potuisset\ncomparasset et se\nBosphoranis, finitimis suis, bellum inferre simularet, usque in Hispaniam legatos ac\nlitteras misit ad eos duces quibuscum tum bellum gerebamus, ut, cum duobus in\nlocis disiunctissimis maximeque diversis uno consilio a binis hostium\ncopiis bellum terra marique gereretur, vos ancipiti contentione\ndistricti de imperio dimicaretis.\nsed tamen alterius partis periculum, Sertorianae\natque Hispaniensis, quae multo plus firmamenti ac roboris habebat, Cn.Gnaei Pompei divino consilio ac singulari virtute depulsum\nest; in altera parte ita res ab\nL.Lucio Lucullo, summo viro, est administrata ut initia illa\nrerum gestarum\nmagna atque praeclara non felicitati eius sed virtuti, haec autem extrema quae nuper\nacciderunt non culpae sed fortunae tribuenda esse videantur. sed de\nLucullo dicam alio loco, et ita dicam, Quirites, ut neque vera laus ei detracta\noratione mea neque falsa adficta esse videatur;\nde vestri\nimperi dignitate atque gloria, quoniam is est exorsus orationis meae, videte quem\nvobis animum suscipiendum putetis.\nmaiores nostri saepe pro mercatoribus aut naviculariis\nnostris iniuriosius tractatis bella\ngesserunt; vos tot milibus civium Romanorum uno nuntio\natque uno tempore necatis quo tandem animo esse debetis? legati quod\nerant appellati superbius, Corinthum patres vestri totius Graeciae lumen exstinctum\nesse voluerunt; vos eum regem inultum esse patiemini qui legatum populi Romani\nconsularem vinculis ac verberibus atque omni supplicio excruciatum necavit?\nilli libertatem imminutam civium Romanorum non tulerunt; vos ereptam vitam\nneglegetis? ius\nlegationis verbo violatum illi persecuti sunt; vos legatum omni supplicio\ninterfectum relinquetis?\nvidete ne, ut illis pulcherrimum fuit tantam\nvobis imperi gloriam tradere, sic vobis turpissimum sit id quod accepistis tueri et\nconservare non posse.\nquid? quod salus sociorum summum in periculum ac discrimen vocatur, quo\nid tandem animo ferre debetis?\nregno est expulsus Ariobarzanes rex, socius\npopuli Romani atque amicus; imminent duo reges toti Asiae non solum vobis\ninimicissimi sed etiam vestris sociis atque amicis; civitates autem omnes cuncta\nAsia atque Graecia vestrum auxilium exspectare propter periculi magnitudinem\ncoguntur; imperatorem a vobis certum deposcere, cum praesertim vos alium miseritis, neque audent neque\nid se facere sine summo periculo posse arbitrantur.\nvident enim et sentiunt hoc idem quod vos, unum virum esse in quo\nsumma sint omnia, et eum propter\nesse, quo etiam carent aegrius; cuius adventu ipso atque\nnomine, tametsi ille ad maritimum bellum venerit, tamen impetus hostium repressos\nesse intellegunt ac retardatos. hi vos, quoniam libere loqui non licet,\ntaciti rogant ut se quoque dignos existimetis quorum salutem tali viro\ncommendetis, atque hoc etiam magis quod ceteras in provincias eius modi homines cum\nimperio mittimus ut, etiam si ab hoste defendant, tamen ipsorum adventus\nin urbis sociorum non multum\nab hostili expugnatione differant, hunc audiebant antea, nunc praesentem vident\ntanta temperantia, tanta mansuetudine, tanta humanitate ut ei beatissimi esse\nvideantur apud quos ille diutissime commoretur.\nqua re si propter socios nulla ipsi iniuria lacessiti maiores nostri cum\nAntiocho, cum Philippo, cum Aetolis, cum Poenis bella gesserunt, quanto vos\nstudiosius convenit iniuriis provocatos sociorum salutem una cum\nimperi vestri dignitate defendere, praesertim cum de maximis vestris vectigalibus\nagatur? nam ceterarum provinciarum vectigalia, Quirites, tanta sunt ut\neis ad ipsas provincias tuendas vix contenti esse possimus, Asia vero\ntam opima est\nac fertilis ut et ubertate agrorum et varietate fructuum et magnitudine pastionis et\nmultitudine earum rerum quae exportentur facile omnibus terris\nantecellat. itaque haec vobis provincia, Quirites, si et belli utilitatem\net pacis dignitatem retinere voltis, non modo a calamitate sed etiam\na metu calamitatis est\ndefendenda.\nnam in ceteris rebus cum\nvenit calamitas, tum detrimentum accipitur; at in vectigalibus non solum adventus\nmali sed etiam metus ipse adfert calamitatem. nam cum hostium copiae non\nlonge absunt, etiam si inruptio nulla facta est, tamen pecua relinquuntur, agri cultura deseritur, mercatorum navigatio conquiescit.\nita neque ex portu neque ex decumis neque ex scriptura vectigal\nconservari potest; qua re saepe totius anni fructus uno rumore periculi atque uno\nbelli terrore amittitur.\nquo tandem\nigitur animo esse\nexistimatis aut eos qui vectigalia nobis pensitant, aut eos qui exercent atque\nexigunt, cum duo reges cum maximis copiis propter\nadsint, cum una excursio equitatus perbrevi tempore totius anni vectigal auferre\npossit, cum publicani familias maximas quas in salinis habent, quas in\nagris, quas in portibus atque in custodiis magno periculo se habere\narbitrentur? putatisne vos illis rebus frui posse, nisi eos qui vobis\nfructui sunt\nconservaveritis non\nsolum, ut ante dixi, calamitate sed etiam calamitatis formidine liberatos?\nac ne illud quidem vobis neglegendum est quod mihi ego extremum\nproposueram, cum essem de belli genere dicturus, quod ad multorum bona civium Romanorum pertinet; quorum\nvobis pro vestra sapientia, Quirites, habenda est ratio diligenter. nam\net publicani, homines honestissimi atque ornatissimi, suas rationes et copias in\nillam provinciam contulerunt, quorum ipsorum per se res et fortunae vobis curae esse\ndebent. etenim, si vectigalia nervos esse rei publicae semper duximus,\neum certe ordinem qui exercet illa firmamentum ceterorum ordinum recte\nesse\ndicemus.\ndeinde ex ceteris ordinibus homines gnavi atque industrii partim ipsi in Asia negotiantur, quibus vos\nabsentibus consulere debetis, partim eorum in ea\nprovincia pecunias magnas conlocatas habent. est igitur humanitatis\nvestrae magnum numerum civium calamitate prohibere,\nsapientiae videre multorum civium calamitatem a re publica seiunctam esse non posse. etenim\nillud primum parvi refert, vos publicanis\namissa\nvectigalia postea victoria reciperare; neque enim isdem redimendi facultas erit\npropter calamitatem neque aliis voluntas propter timorem.\ndeinde quod nos eadem Asia atque\nidem iste Mithridates initio belli Asiatici docuit, id quidem certe calamitate docti memoria retinere\ndebemus. nam tum, cum in Asia magnas permulti res amiserunt,\nscimus Romae solutione impedita fidem concidisse. non enim possunt una in\ncivitate multi rem ac fortunas amittere ut non pluris secum in eandem trahant\ncalamitatem: a quo periculo prohibete rem publicam. etenim —\nmihi credite id quod ipsi videtis — haec fides atque haec\nratio pecuniarum quae Romae, quae in foro versatur, implicata est\ncum illis pecuniis Asiaticis et cohaeret; ruere illa non possunt ut haec non eodem\nlabefacta motu concidant. qua re videte num dubitandum vobis sit omni studio ad id\nbellum incumbere in quo gloria nominis vestri, salus sociorum, vectigalia maxima,\nfortunae plurimorum civium coniunctae cum re publica\ndefendantur.\nquoniam de genere belli dixi, nunc de magnitudine pauca dicam.\npotest enim hoc dici,\nbelli genus esse ita necessarium ut sit gerendum, non esse ita magnum ut sit\npertimescendum. in quo maxime laborandum est ne forte ea\nvobis quae diligentissime providenda sunt contemnenda esse videantur.\natque ut omnes intellegant me L.Lucio Lucullo\ntantum impertire laudis quantum forti viro et sapienti\nhomini et magno imperatori debeatur, dico eius adventu maximas\nMithridati copias\nomnibus rebus ornatas atque instructas fuisse, urbemque Asiae clarissimam nobisque\namicissimam Cyzicenorum oppressam esse ab ipso rege maxima multitudine et\noppugnatam vehementissime; quam L.Lucius Lucullus virtute,\nadsiduitate, consilio summis obsidionis periculis liberavit.\nab eodem imperatore classem magnam et ornatam quae\nducibus Sertorianis ad Italiam studio atque odio inflammata raperetur superatam esse atque\ndepressam; magnas hostium praeterea copias multis proeliis esse deletas\npatefactumque nostris legionibus esse Pontum qui antea populo Romano ex omni\naditu clausus fuisset; Sinopen atque Amisum, quibus in oppidis erant domicilia regis\nomnibus rebus ornata ac referta, ceterasque\nurbis Ponti et Cappadociae permultas uno aditu adventuque esse captas; regem spoliatum regno patrio atque avito\nad alios se reges atque ad alias gentis supplicem contulisse; atque haec omnia\nsalvis populi Romani sociis atque integris vectigalibus esse gesta. satis\nopinor hoc esse laudis\natque ita, Quirites, ut hoc vos intellegatis, a\nnullo istorum qui huic obtrectant legi atque causae L.Lucium\nLucullum similiter ex hoc loco esse laudatum.\nrequiretur fortasse nunc quem ad modum, cum haec ita sint, reliquum possit\nmagnum esse bellum. cognoscite, Quirites;\nnon enim hoc sine causa quaeri videtur. primum ex suo regno sic Mithridates profugit ut ex eodem Ponto\nMedea illa quondam fugisse dicitur, quam praedicant in fuga fratris\nsui membra in eis locis qua se parens persequeretur dissipavisse, ut eorum conlectio\ndispersa maerorque patrius celeritatem consequendi\nretardaret. sic Mithridates fugiens maximam vim auri atque argenti\npulcherrimarumque rerum omnium quas et a maioribus\nacceperat et ipse bello superiore ex tota Asia direptas in suum regnum congesserat\nin Ponto omnem reliquit. haec dum nostri conligunt omnia diligentius, rex\nipse e manibus effugit. ita illum in persequendi\nstudio maeror, hos laetitia tardavit.\nhunc in\nillo timore et fuga Tigranes, rex Armenius, excepit diffidentemque rebus suis\nconfirmavit et adflictum erexit perditumque recreavit. cuius in regnum\npostea quam L.Lucius Lucullus cum exercitu venit, plures etiam gentes contra imperatorem\nnostrum concitatae sunt. erat enim metus iniectus eis nationibus quas\nnumquam populus Romanus neque lacessendas bello neque temptandas putavit; erat etiam\nalia gravis atque vehemens opinio quae per animos gentium barbararum\npervaserat, fani locupletissimi et religiosissimi diripiendi causa in eas oras\nnostrum esse exercitum adductum. ita nationes\nmultae atque magnae novo quodam terrore ac metu concitabantur. noster\nautem exercitus, tametsi urbem ex Tigrani regno ceperat et proeliis usus erat\nsecundis, tamen nimia longinquitate locorum ac desiderio suorum commovebatur.\nhic iam plura non dicam; fuit enim\nillud extremum ut ex eis locis a militibus nostris reditus magis maturus quam\nprogressio longior quaereretur. Mithridates autem se et suam\nmanum iam confirmarat eorum opera qui ad eum ex\nipsius regno concesserant et magnis\nadventiciis auxiliis multorum regum et nationum iuvabatur.\niam hoc fere sic fieri solere accepimus ut regum adflictae fortunae facile\nmultorum opes adliciant ad misericordiam, maximeque eorum qui aut reges sunt aut vivunt in regno,\nut\neis nomen regale magnum et sanctum esse videatur.\nitaque tantum victus efficere potuit quantum incolumis numquam est\nausus optare. nam cum se in regnum suum recepisset, non fuit eo contentus\nquod ei praeter spem acciderat, ut illam postea quam pulsus erat terram umquam\nattingeret, sed in exercitum nostrum clarum atque victorem impetum fecit.\nsinite hoc loco, Quirites, sicut poetae solent qui res Romanas\nscribunt, praeterire me nostram calamitatem, quae tanta fuit ut eam ad auris\nimperatoris non ex proelio nuntius sed ex\nsermone rumor adferret. hic in illo ipso malo gravissimaque belli\noffensione L.\nLucullus, qui tamen aliqua ex parte eis incommodis mederi\nfortasse potuisset, vestro iussu coactus qui imperi diuturnitati modum statuendum\nvetere exemplo putavistis, partim militum qui iam stipendiis\nconfectis erant dimisit, partim\nM'. Glabrioni tradidit. multa praetereo consulto; sed ea\nvos coniectura perspicite quantum illud bellum factum putetis quod coniungant reges potentissimi, renovent\nagitatae nationes, suscipiant integrae gentes, novus imperator noster accipiat\nvetere exercitu pulso.\nsatis multa mihi verba fecisse videor qua re esset hoc bellum genere\nipso necessarium, magnitudine periculosum. restat ut de imperatore ad id\nbellum deligendo ac tantis rebus praeficiendo dicendum esse videatur. Vtinam,\nQuirites, virorum fortium atque innocentium copiam tantam haberetis ut haec vobis\ndeliberatio difficilis esset quemnam potissimum tantis rebus ac tanto bello\npraeficiendum putaretis! nunc vero cum sit unus Cn.Gnaeus Pompeius qui non modo eorum hominum qui nunc sunt gloriam sed etiam\nantiquitatis memoriam virtute superarit, quae res est quae cuiusquam animum in hac causa dubium facere\npossit?\nego enim sic existimo, in summo\nimperatore quattuor has res inesse oportere, scientiam rei militaris, virtutem,\nauctoritatem, felicitatem.\nquis igitur hoc homine scientior umquam aut fuit aut esse debuit? qui\ne ludo atque e pueritiae disciplinis bello maximo atque acerrimis\nhostibus ad patris exercitum atque in militiae disciplinam profectus est, qui\nextrema pueritia miles in exercitu summi fuit imperatoris, ineunte adulescentia maximi ipse\nexercitus imperator, qui saepius cum hoste conflixit quam quisquam cum inimico\nconcertavit, plura bella gessit quam ceteri legerunt, pluris provincias confecit\nquam alii concupiverunt, cuius adulescentia ad scientiam rei militaris non alienis\npraeceptis sed suis imperiis, non offensionibus belli sed victoriis, non stipendiis\nsed triumphis est erudita. quod denique genus esse belli\npotest in quo illum non exercuerit fortuna rei publicae? civile,\nAfricanum, Transalpinum, Hispaniense mixtum ex civibus atque ex bellicosissimis nationibus, servile, navale bellum, varia et\ndiversa genera et bellorum et hostium non solum gesta ab hoc uno sed etiam confecta\nnullam rem esse declarant in usu positam militari quae huius viri scientiam fugere possit.\niam vero virtuti Cn.Gnaei Pompei quae potest oratio\npar inveniri? quid est quod quisquam aut illo dignum aut vobis novum aut cuiquam inauditum possit\nadferre? neque enim solae sunt virtutes imperatoriae quae volgo existimantur, labor in\nnegotiis, fortitudo in periculis, industria in agendo, celeritas in conficiendo,\nconsilium in providendo, quae tanta sunt in hoc uno quanta in omnibus reliquis\nimperatoribus quos aut vidimus aut audivimus non fuerunt. Testis est Italia quam\nille ipse victor L.\nSulla huius virtute et subsidio confessus est liberatam;\ntestis Sicilia quam multis undique cinctam periculis\nnon terrore belli sed consili celeritate explicavit; testis Africa quae magnis\noppressa hostium copiis eorum ipsorum sanguine redundavit; testis Gallia per quam\nlegionibus nostris iter in Hispaniam Gallorum internicione patefactum est;\ntestis Hispania quae saepissime plurimos hostis ab hoc superatos prostratosque\nconspexit; testis iterum et saepius Italia quae, cum servili bello taetro\npericulosoque premeretur, ab hoc auxilium absente expetivit, quod bellum\nexspectatione eius attenuatum atque imminutum est, adventu sublatum ac sepultum.\ntestes nunc vero iam\nomnes orae atque omnes terrae gentes nationes, maria\ndenique omnia cum universa tum in singulis oris\nomnes sinus atque portus. quis enim toto mari locus per hos annos aut tam\nfirmum habuit praesidium ut tutus esset, aut tam fuit abditus ut lateret?\nquis navigavit qui non se aut mortis aut servitutis periculo\ncommitteret, cum aut hieme aut referto praedonum mari navigaret? hoc\ntantum bellum, tam turpe, tam vetus, tam late divisum atque dispersum quis umquam\narbitraretur aut ab omnibus imperatoribus uno anno aut omnibus annis ab uno\nimperatore confici posse?\nquam\nprovinciam tenuistis a praedonibus liberam per hosce annos? quod vectigal vobis tutum fuit? quem socium\ndefendistis? cui praesidio classibus vestris fuistis? quam multas existimatis\ninsulas esse desertas, quam multas aut metu relictas aut a praedonibus captas\nurbis esse sociorum?\nsed quid ego longinqua commemoro? fuit hoc quondam, fuit\nproprium populi Romani longe a domo bellare et propugnaculis imperi\nsociorum fortunas, non sua tecta defendere. sociis ego vestris mare per\nhosce annos clausum fuisse dicam, cum exercitus\nvestri numquam Brundisio nisi\nhieme summa transmiserint? qui ad vos ab\nexteris nationibus venirent, captos querar, cum legati populi Romani redempti sint?\nmercatoribus mare tutum non fuisse dicam, cum duodecim\nsecures in praedonum potestatem pervenerint?\nCnidum aut Colophonem aut Samum, nobilissimas urbis,\ninnumerabilisque alias captas esse commemorem, cum vestros portus atque eos portus\nquibus vitam ac spiritum ducitis in praedonum fuisse\npotestate sciatis?\nan vero ignoratis portum Caietae celeberrimum et plenissimum navium inspectante praetore a\npraedonibus esse direptum, ex Miseno autem eius ipsius liberos qui cum praedonibus\nantea bellum\ngesserat a praedonibus esse sublatos?\nnam quid ego Ostiense incommodum atque illam labem atque ignominiam\nrei publicae querar, cum prope inspectantibus vobis classis ea cui consul populi\nRomani praepositus esset a praedonibus capta atque depressa est? pro di immortales!\ntantamne unius hominis\nincredibilis ac divina virtus tam brevi tempore lucem adferre rei publicae potuit ut\nvos, qui modo ante ostium Tiberinum classem hostium videbatis,\nei nunc nullam intra Oceani ostium praedonum navem\nesse audiatis?\natque haec qua celeritate gesta sint, quamquam\nvidetis, tamen a me in dicendo praetereunda non sunt. quis enim umquam\naut obeundi negoti aut consequendi quaestus studio tam brevi tempore tot loca adire,\ntantos cursus conficere potuit, quam celeriter Cn.Gnaeo\nPompeio duce tanti belli impetus navigavit? qui nondum tempestivo ad navigandum\nmari Siciliam adiit,\nAfricam exploravit, inde Sardiniam cum classe venit atque haec tria frumentaria\nsubsidia rei publicae firmissimis praesidiis classibusque munivit.\nInde cum se in Italiam recepisset, duabus Hispaniis et\nGallia Transalpina praesidiis ac navibus confirmata, missis item in oram Illyrici maris et in\nAchaiam omnemque Graeciam navibus Italiae duo maria maximis classibus\nfirmissimisque praesidiis\nadornavit, ipse autem ut Brundisio\nprofectus est, undequinquagesimo die totam ad imperium populi Romani Ciliciam\nadiunxit; omnes qui ubique praedones fuerunt partim capti interfectique sunt, partim\nunius huius se imperio ac potestati dediderunt. idem Cretensibus, cum ad eum usque\nin\nPamphyliam legatos deprecatoresque misissent, spem deditionis non ademit obsidesque\nimperavit. ita tantum bellum, tam diuturnum, tam longe lateque dispersum,\nquo bello omnes gentes ac nationes premebantur, Cn.Gnaeus\nPompeius extrema hieme apparavit, ineunte vere suscepit, media aestate confecit.\nest haec divina atque incredibilis virtus imperatoris. quid?\nceterae quas paulo ante commemorare coeperam quantae atque quam multae sunt!\nnon enim bellandi virtus solum in summo ac perfecto imperatore\nquaerenda est sed multae sunt artes eximiae huius administrae comitesque virtutis.\nac primum quanta innocentia debent esse imperatores, quanta deinde in\nomnibus rebus temperantia, quanta fide, quanta\nfacilitate, quanto ingenio, quanta humanitate! quae\nbreviter qualia sint in Cn.Gnaeo Pompeio consideremus.\nsumma enim sunt omnia, Quirites, sed ea\nmagis ex aliorum\ncontentione quam ipsa per sese cognosci atque intellegi possunt.\nquem enim possumus imperatorem ullo in numero putare cuius\nin exercitu centuriatus veneant atque venierint?\nquid hunc hominem magnum aut amplum de re publica cogitare qui\npecuniam ex aerario depromptam ad bellum administrandum aut propter cupiditatem\nprovinciae magistratibus diviserit aut propter avaritiam Romae in quaestu\nreliquerit? vestra\nadmurmuratio facit, Quirites,\nut agnoscere videamini qui haec fecerint; ego autem nomino neminem; qua re irasci\nmihi nemo poterit nisi qui ante de se voluerit confiteri. itaque propter hanc\navaritiam imperatorum quantas calamitates, quocumque ventum\nsit, nostri\nexercitus adferant quis ignorat?\nitinera quae per hosce annos in Italia per agros atque oppida\ncivium Romanorum nostri imperatores fecerint recordamini; tum facilius statuetis\nquid apud exteras nationes fieri existimetis. Vtrum pluris arbitramini per hosce\nannos militum vestrorum armis hostium urbis an hibernis sociorum civitates esse\ndeletas? neque enim potest exercitum is continere imperator qui se\nipse non continet, neque\nseverus esse in iudicando qui alios in se severos esse iudices non volt.\nhic miramur hunc hominem tantum excellere ceteris,\ncuius legiones sic in Asiam pervenerint ut non modo manus tanti\nexercitus sed ne vestigium quidem cuiquam pacato nocuisse dicatur? iam\nvero quem ad modum milites hibernent cotidie sermones ac litterae perferuntur; non\nmodo ut sumptum faciat in militem nemini vis adfertur sed ne cupienti quidem\nquicquam\npermittitur. hiemis enim non avaritiae perfugium maiores nostri in\nsociorum atque amicorum tectis esse voluerunt.\nage vero, ceteris in rebus\nquae sit temperantia considerate. Vnde illam\ntantam celeritatem et tam incredibilem cursum inventum putatis? non enim\nillum eximia vis remigum aut ars inaudita quaedam gubernandi aut venti aliqui novi\ntam celeriter in ultimas terras pertulerunt, sed eae res quae\nceteros remorari solent non retardarunt. non avaritia ab instituto cursu\nad praedam aliquam devocavit, non libido ad voluptatem, non amoenitas ad\ndelectationem, non nobilitas urbis ad cognitionem, non denique labor ipse ad quietem; postremo signa\net tabulas ceteraque ornamenta Graecorum oppidorum quae ceteri tollenda esse\narbitrantur, ea sibi ille ne visenda quidem existimavit.\nitaque omnes nunc in eis locis Cn. Pompeium\nsicut aliquem non ex hac urbe missum sed de caelo delapsum intuentur; nunc denique\nincipiunt credere fuisse homines Romanos hac quondam\ncontinentia, quod iam nationibus exteris incredibile ac falso memoriae proditum\nvidebatur; nunc imperi vestri splendor illis gentibus lucem adferre\ncoepit; nunc intellegunt non sine causa maiores\nsuos tum cum ea temperantia magistratus habebamus servire\npopulo Romano quam imperare aliis maluisse. iam vero ita faciles aditus\nad eum privatorum, ita liberae querimoniae de aliorum iniuriis esse dicuntur, ut is\nqui dignitate principibus excellit facilitate infimis par esse videatur.\niam quantum consilio, quantum dicendi\ngravitate et copia valeat, in quo ipso inest quaedam dignitas imperatoria, vos,\nQuirites, hoc ipso ex loco saepe cognostis. fidem vero eius quantam inter socios existimari putatis\nquam hostes omnes omnium generum sanctissimam iudicarint? humanitate iam\ntanta est ut difficile dictu sit utrum hostes magis virtutem eius pugnantes\ntimuerint an mansuetudinem victi dilexerint.\net quisquam dubitabit quin huic hoc tantum bellum permittendum sit qui ad omnia nostrae\nmemoriae bella conficienda divino quodam consilio natus esse videatur?\net quoniam auctoritas quoque in bellis administrandis multum atque\nin\nimperio militari valet, certe nemini dubium est quin ea re idem\nille imperator plurimum possit. vehementer autem pertinere ad bella\nadministranda quid hostes, quid socii de imperatoribus nostris existiment quis\nignorat, cum sciamus homines in tantis rebus ut aut metuant aut contemnant aut\noderint aut ament opinione non minus et fama quam\naliqua ratione certa commoveri? quod igitur nomen umquam in orbe terrarum\nclarius fuit, cuius res gestae pares? de quo homine vos, id quod maxime facit\nauctoritatem, tanta et tam praeclara iudicia fecistis?\nan vero ullam usquam esse oram tam desertam putatis\nquo non illius diei fama pervaserit, cum universus populus\nRomanus referto foro completisque omnibus templis ex quibus hic locus conspici\npotest unum sibi ad commune omnium gentium bellum Cn.Gnaeum\nPompeium imperatorem depoposcit? itaque ut plura non dicam neque aliorum\nexemplis confirmem quantum auctoritas valeat\nin bello, ab eodem Cn. Pompeio omnium rerum egregiarum exempla sumantur.\nqui quo die a vobis maritimo bello praepositus est imperator, tanta\nrepente vilitas ex summa inopia et caritate rei\nfrumentariae consecuta est unius hominis spe ac nomine quantam vix in summa\nubertate agrorum diuturna pax efficere potuisset.\niam accepta in Ponto calamitate ex eo proelio de quo vos paulo ante\ninvitus admonui, cum socii pertimuissent, hostium opes animique\ncrevissent, satis firmum praesidium provincia non haberet, amisissetis Asiam,\nQuirites, nisi ad ipsum discrimen eius\ntemporis divinitus Cn. Pompeium ad eas regiones Fortuna populi Romani attulisset. huius\nadventus et Mithridatem insolita\ninflatum victoria\ncontinuit et Tigranen magnis copiis minitantem Asiae retardavit.\net quisquam dubitabit quid virtute perfecturus sit qui\ntantum auctoritate perfecerit, aut quam facile imperio atque\nexercitu socios et vectigalia conservaturus sit qui ipso nomine ac rumore\ndefenderit?\nage vero illa res quantam declarat\neiusdem hominis apud hostis populi Romani auctoritatem, quod ex locis tam longinquis\ntamque diversis tam brevi tempore omnes huic se uni dediderunt! quod a communi Cretensium legati, cum in eorum insula noster imperator exercitusque\nesset, ad Cn. Pompeium in ultimas prope terras venerunt eique se omnis Cretensium civitates\ndedere velle dixerunt! quid? idem iste Mithridates nonne ad eundem Cn.Gnaeum Pompeium legatum usque in Hispaniam misit? eum quem Pompeius legatum\nsemper iudicavit, ei quibus erat molestum ad eum potissimum esse missum\nspeculatorem quam legatum iudicari maluerunt. potestis igitur iam constituere,\nQuirites, hanc auctoritatem\nmultis postea rebus gestis magnisque vestris iudiciis amplificatam quantum apud\nillos reges, quantum apud exteras nationes valituram esse existimetis.\nreliquum est ut de felicitate quam praestare de se ipso nemo potest, meminisse et commemorare de altero\npossumus, sicut aequum est homines de potestate deorum,\ntimide et pauca dicamus. ego enim sic existimo, maximo,\nMarcello, Scipioni, Mario ceterisque magnis imperatoribus non solum\npropter virtutem sed etiam propter fortunam saepius imperia mandata atque exercitus\nesse commissos. fuit enim profecto quibusdam summis viris quaedam ad\namplitudinem et ad gloriam et ad res magnas bene gerendas divinitus adiuncta\nfortuna. de huius autem hominis felicitate quo de nunc agimus hac utar\nmoderatione dicendi, non ut in illius potestate fortunam positam esse dicam sed ut\npraeterita meminisse, reliqua sperare videamur, ne aut invisa dis immortalibus\noratio nostra aut ingrata esse videatur.\nitaque non sum praedicaturus quantas ille res domi\nmilitiae, terra marique quantaque felicitate\ngesserit, ut eius semper voluntatibus non modo cives adsenserint, socii\nobtemperarint, hostes oboedierint, sed etiam venti tempestatesque obsecundarint; hoc\nbrevissime dicam, neminem umquam tam impudentem fuisse qui ab dis immortalibus tot\net tantas res tacitus auderet optare quot et quantas di immortales ad Cn.Gnaeum Pompeium detulerunt. quod ut illi proprium ac\nperpetuum sit, Quirites, cum communis salutis atque imperi tum ipsius hominis causa,\nsicuti facitis, et velle et optare debetis.\nqua re cum et bellum sit ita necessarium ut neglegi non possit, ita\nmagnum ut accuratissime sit administrandum, et cum ei imperatorem praeficere\npossitis in quo sit eximia belli\nscientia, singularis virtus, clarissima auctoritas, egregia fortuna,\ndubitatis, Quirites, quin\nhoc tantum boni quod vobis ab dis immortalibus\noblatum et datum est in rem publicam conservandam atque amplificandam conferatis?\nquod si Romae Cn.\nPompeius privatus\nesset hoc tempore, tamen ad tantum bellum is erat\ndeligendus atque mittendus; nunc cum ad ceteras summas utilitates haec\nquoque opportunitas adiungatur ut in eis ipsis locis adsit, ut habeat exercitum, ut ab eis qui habent\naccipere statim possit, quid exspectamus? aut cur non ducibus dis immortalibus eidem cui cetera\nsumma cum salute rei publicae commissa sunt hoc quoque bellum regium\ncommendamus?\nat enim vir clarissimus, amantissimus rei publicae, vestris\nbeneficiis amplissimis\nadfectus, Q.Quintus Catulus, itemque summis ornamentis\nhonoris, fortunae, virtutis, ingeni praeditus, Q.Quintus\nHortensius, ab hac ratione dissentiunt. quorum ego auctoritatem apud vos\nmultis locis plurimum valuisse et valere oportere confiteor; sed in hac causa,\ntametsi cognostis auctoritates contrarias virorum\nfortissimorum et clarissimorum, tamen omissis auctoritatibus ipsa re ac ratione\nexquirere possumus veritatem, atque hoc facilius quod ea omnia quae a me adhuc dicta\nsunt idem isti vera\nesse concedunt, et necessarium bellum esse et\nmagnum et in uno Cn.\nPompeio summa esse omnia.\nquid igitur ait Hortensius? si uni omnia tribuenda sint,\ndignissimum esse Pompeium, sed ad unum tamen omnia deferri\nnon oportere. obsolevit iam ista oratio re multo magis quam verbis refutata.\nnam tu idem, Q.Quinti Hortensi, multa pro tua\nsumma copia ac singulari facultate dicendi et in senatu contra virum fortem, A.Aulum Gabinium,\ngraviter ornateque dixisti, cum is de uno imperatore contra praedones constituendo\nlegem promulgasset, et ex hoc ipso loco permulta item contra eam legem verba\nfecisti.\nquid? tum, per deos\nimmortalis! si plus apud populum Romanum auctoritas tua quam ipsius populi Romani\nsalus et vera causa valuisset, hodie hanc gloriam atque hoc orbis terrae imperium\nteneremus? an tibi tum\nimperium hoc esse videbatur\ncum populi Romani legati quaestores praetoresque capiebantur, cum ex omnibus provinciis commeatu et\nprivato et publico prohibebamur, cum ita clausa nobis erant maria omnia ut neque\nprivatam rem transmarinam neque publicam iam obire possemus?\nquae civitas umquam fuit antea, non dico\nAtheniensium quae satis late\nquondam mare tenuisse dicitur, non Carthaginiensium qui permultum classe ac\nmaritimis rebus\nvaluerunt, non Rhodiorum quorum usque ad nostram memoriam disciplina navalis et\ngloria permansit,\nquae civitas, inquam, antea tam tenuis aut tam parvola fuit quae non portus suos et\nagros et aliquam partem regionis atque orae maritimae per se ipsa defenderet?\nat hercules aliquot annos continuos ante legem Gabiniam\nille populus Romanus, cuius usque ad nostram memoriam nomen invictum in navalibus\npugnis permanserit, magna ac multo maxima parte non modo utilitatis sed\netiam dignitatis atque\nimperi caruit.\nnos quorum maiores\nAntiochum regem classe Persenque superarunt omnibusque navalibus pugnis Carthaginiensis, homines in maritimis rebus\nexercitatissimos paratissimosque, vicerunt, ei\nnullo in loco iam praedonibus pares\nesse poteramus. nos qui antea non modo Italiam tutam\nhabebamus sed omnis socios in ultimis oris auctoritate nostri imperi salvos\npraestare poteramus, tum cum insula Delus tam\nprocul a nobis in Aegaeo mari posita, quo omnes undique cum mercibus atque oneribus\ncommeabant, referta divitiis, parva, sine muro nihil timebat, idem non modo\nprovinciis atque oris Italiae maritimis ac portibus nostris sed etiam Appia iam via\ncarebamus. et eis\ntemporibus nonne pudebat magistratus populi Romani in hunc ipsum locum\nescendere, cum eum nobis maiores nostri exuviis nauticis et\nclassium spoliis ornatum reliquissent!\nbono te animo tum, Q.Quinti Hortensi, populus Romanus et ceteros qui erant in eadem sententia\ndicere existimavit et ea quae sentiebatis; sed tamen in salute communi idem\npopulus Romanus dolori suo maluit quam auctoritati vestrae obtemperare.\nitaque una lex, unus vir, unus annus non modo vos illa\nmiseria ac turpitudine liberavit sed etiam effecit ut aliquando vere\nvideremini omnibus gentibus ac nationibus terra\nmarique imperare.\nquo mihi etiam\nindignius videtur obtrectatum esse adhuc, Gabinio dicam anne Pompeio an utrique, id\nquod est verius, ne legaretur A.Aulus Gabinius Cn.Gnaeo Pompeio expetenti ac postulanti. Vtrum ille qui\npostulat ad tantum bellum legatum quem velit idoneus non est qui impetret, cum\nceteri ad expilandos socios diripiendasque provincias quos voluerunt legatos eduxerint, an ipse cuius lege salus\nac dignitas populo Romano atque omnibus gentibus constituta est expers esse debet\neius imperatoris atque\neius exercitus qui consilio ac periculo\nillius est constitutus? an C.\nFalcidius, Q.Quintus\nMetellus, Q.Quintus Caelius Latiniensis, Cn. Lentulus, quos\nomnis honoris causa nomino, cum tribuni plebi fuissent, anno proximo legati esse\npotuerunt; in uno Gabinio sunt tam diligentes qui in hoc bello quod lege Gabinia\ngeritur, in hoc imperatore atque\nexercitu quem per vos ipse constituit, etiam praecipuo iure esse\ndebebat? de quo legando consules spero ad senatum\nrelaturos. qui si dubitabunt aut gravabuntur, ego me profiteor relaturum;\nneque me impediet cuiusquam iniquitas quo minus vobis fretus vestrum\nius beneficiumque defendam, neque praeter intercessionem quicquam audiam, de\nqua, ut ego arbitror, isti ipsi\nqui minitantur etiam atque etiam quid liceat\nconsiderabunt. mea quidem sententia, Quirites, unus A.Aulus Gabinius belli maritimi rerumque gestarum Cn.Gnaeo Pompeio socius ascribitur,\npropterea quod alter uni illud bellum suscipiendum vestris suffragiis detulit, alter\ndelatum susceptumque confecit.\nreliquum est ut de Q.Quinti Catuli auctoritate et\nsententia dicendum esse videatur. qui cum ex vobis quaereret, si in uno\nCn.Gnaeo Pompeio omnia poneretis, si quid\neo\nfactum esset, in quo spem essetis habituri, cepit magnum suae virtutis fructum ac\ndignitatis, cum omnes una prope voce in eo ipso vos\nspem habituros esse dixistis. etenim talis est vir ut nulla res tanta sit\nac tam difficilis quam\nille non et consilio regere et integritate tueri et virtute conficere possit.\nsed in hoc ipso ab eo vehementissime dissentio, quod quo minus certa\nest hominum ac minus diuturna vita, hoc magis res publica, dum per deos immortalis\nlicet, frui debet summi viri vita atque virtute.\nat enim ne quid novi fiat contra exempla atque instituta maiorum.\nnon dicam hoc\nloco maiores nostros semper in pace consuetudini, in bello utilitati paruisse,\nsemper ad novos casus temporum novorum consiliorum rationes accommodasse, non dicam\nduo bella maxima, Punicum atque Hispaniense, ab uno imperatore esse confecta\nduasque urbis potentissimas quae huic\nimperio maxime minitabantur, Carthaginem atque Numantiam, ab eodem Scipione esse deletas, non\ncommemorabo nuper ita vobis patribusque vestris esse visum ut in uno C.Gaio Mario spes imperi poneretur, ut idem cum Iugurtha, idem\ncum Cimbris, idem cum Teutonis bellum administraret; in ipso Cn.Gnaeo Pompeio in quo novi constitui nihil volt Q.Quintus Catulus quam multa sint nova summa Q.Quinti\nCatuli voluntate constituta recordamini.\nquid tam novum quam adulescentulum privatum exercitum difficili rei publicae tempore conficere?\nconfecit. huic praeesse? praefuit.\nrem optime ductu suo gerere? gessit. quid tam\npraeter consuetudinem quam homini peradulescenti cuius aetas a senatorio\ngradu\nlonge abesset imperium atque exercitum dari, Siciliam permitti atque Africam\nbellumque in ea provincia administrandum? fuit\nin his provinciis singulari innocentia, gravitate, virtute, bellum in Africa maximum\nconfecit, victorem exercitum deportavit. quid vero tam inauditum quam\nequitem Romanum triumphare? at eam quoque rem populus Romanus non modo\nvidit sed omnium etiam studio\nvisendam et concelebrandam putavit.\nquid\ntam inusitatum quam ut, cum\nduo consules clarissimi fortissimique essent, eques Romanus ad bellum maximum\nformidolosissimumque pro consule mitteretur? Missus est. quo quidem\ntempore cum esset non nemo in senatu qui diceret 'non oportere mitti hominem\nprivatum pro consule,' L.Lucius Philippus dixisse dicitur 'non\nse illum sua sententia pro consule sed pro consulibus mittere.' tanta in\neo rei publicae bene gerendae spes constituebatur ut duorum consulum munus unius\nadulescentis virtuti committeretur. quid tam singulare quam ut ex senatus\nconsulto legibus solutus consul ante fieret quam ullum alium magistratum per leges capere licuisset?\nquid tam incredibile quam ut iterum\neques Romanus ex senatus consulto triumpharet? quae in omnibus hominibus\nnova post hominum memoriam constituta sunt, ea tam multa non sunt quam haec quae in\nhoc uno homine vidimus.\natque haec tot exempla tanta ac tam nova profecta sunt in eodem\nhomine a Q.Quinti\nCatuli atque a ceterorum eiusdem dignitatis amplissimorum hominum\nauctoritate.\nqua re videant ne sit periniquum et non ferendum illorum auctoritatem de\nCn.Gnaei Pompei dignitate a vobis comprobatam\nsemper esse, vestrum ab illis\nde eodem homine iudicium populique Romani auctoritatem improbari, praesertim cum iam\nsuo iure populus Romanus in hoc homine suam auctoritatem vel contra omnis qui\ndissentiunt possit defendere, propterea quod isdem istis reclamantibus vos\nunum illum ex omnibus delegistis quem bello praedonum praeponeretis.\nhoc si vos temere fecistis et rei publicae\nparum consuluistis, recte isti studia vestra suis consiliis regere\nconantur. sin autem\nvos plus tum in re publica vidistis,\nvos eis\nrepugnantibus per vosmet ipsos dignitatem huic imperio, salutem orbi terrarum\nattulistis, aliquando isti principes et sibi et ceteris populi Romani universi\nauctoritati parendum esse fateantur. atque in hoc bello Asiatico et regio, Quirites, non solum militaris illa\nvirtus quae est in Cn.Gnaeo Pompeio singularis sed aliae\nquoque animi virtutes magnae et multae requiruntur.\ndifficile est in Asia, Cilicia, Syria regnisque interiorum nationum\nita versari nostrum imperatorem ut nihil aliud nisi de hoste ac de laude cogitet.\ndeinde, etiam si qui sunt pudore ac temperantia moderatiores, tamen\neos esse talis propter multitudinem cupidorum hominum nemo arbitratur.\ndifficile est dictu, Quirites, quanto in odio\nsimus apud exteras nationes propter eorum quos ad eas per hos annos cum imperio\nmisimus libidines et iniurias.\nquod enim fanum\nputatis in illis terris nostris magistratibus religiosum, quam civitatem sanctam,\nquam domum\nsatis clausam ac munitam fuisse? Vrbes iam locupletes et copiosae requiruntur quibus\ncausa belli propter diripiendi facultatem inferatur.\nlibenter haec coram cum Q.Quinto Catulo et\nQ.Quinto Hortensio, summis et clarissimis viris,\ndisputarem; norunt enim sociorum volnera, vident eorum\ncalamitates, querimonias audiunt. pro sociis vos contra hostis\nexercitus mittere putatis an hostium simulatione contra socios\natque amicos? quae civitas est in Asia quae non modo imperatoris aut\nlegati sed unius tribuni militum animos ac spiritus capere possit?\nqua re, etiam si quem habetis qui conlatis signis exercitus regios\nsuperare posse videatur, tamen, nisi erit idem qui a pecuniis\nsociorum, qui ab eorum coniugibus ac liberis, qui ab ornamentis fanorum atque\noppidorum, qui ab auro gazaque regia manus, oculos, animum\ncohibere possit, non erit idoneus qui ad bellum Asiaticum regiumque mittatur.\necquam putatis\ncivitatem pacatam fuisse quae locuples sit, ecquam esse locupletem quae istis pacata\nesse videatur? Ora maritima, Quirites, Cn.Gnaeum Pompeium non solum propter rei militaris\ngloriam sed etiam propter animi continentiam requisivit. videbat enim\npraetores locupletari\nquotannis pecunia publica praeter paucos, neque nos quicquam aliud\nadsequi classium nomine nisi ut\ndetrimentis accipiendis maiore adfici turpitudine videremur.\nnunc qua cupiditate\nhomines in provincias, quibus iacturis quibusque condicionibus proficiscantur ignorant\nvidelicet isti qui ad unum deferenda omnia esse non arbitrantur. quasi\nvero Cn.Gnaeum Pompeium non cum suis virtutibus tum etiam\nalienis vitiis magnum esse videamus.\nqua re nolite dubitare quin huic uni credatis omnia qui\ninter tot\nannos unus inventus est quem socii\nin urbis suas cum exercitu venisse gauderent.\nquod si auctoritatibus hanc causam, Quirites, confirmandam putatis, est\nvobis auctor vir bellorum omnium maximarumque rerum peritissimus, P.Publius Servilius, cuius tantae res gestae terra marique\nexstiterunt ut, cum de bello deliberetis, auctor vobis gravior esse nemo\ndebeat; est C. Curio, summis vestris beneficiis maximisque rebus gestis,\nsummo ingenio et prudentia praeditus, est Cn.Gnaeus Lentulus\nin quo omnes pro amplissimis vestris honoribus summum consilium, summam gravitatem\nesse cognostis, est C.Gaius Cassius, integritate,\nveritate, constantia\nsingulari. qua re videte ut horum auctoritatibus illorum orationi qui dissentiunt respondere posse\nvideamur.\nquae cum ita sint, C.Gaii Manili, primum istam tuam\net legem et voluntatem et sententiam laudo vehementissimeque comprobo; deinde te\nhortor ut auctore populo Romano maneas in sententia neve cuiusquam vim aut minas\npertimescas. primum in te satis esse animi\nperseverantiaeque arbitror; deinde, cum tantam\nmultitudinem tanto cum studio adesse videamus quantam iterum nunc in eodem homine praeficiendo\nvidemus, quid est quod aut de re aut de perficiendi facultate dubitemus? ego autem,\nquicquid est in me studi, consili, laboris, ingeni, quicquid\nhoc beneficio populi Romani atque hac potestate praetoria, quicquid auctoritate,\nfide, constantia possum, id omne ad hanc rem conficiendam tibi et populo Romano\npolliceor ac defero testorque omnis deos,\net eos\nmaxime qui huic loco temploque praesident, qui omnium mentis eorum qui ad rem\npublicam adeunt maxime perspiciunt, me hoc neque rogatu facere cuiusquam, neque quo\nCn.Gnaei Pompei gratiam mihi per hanc causam conciliari\nputem, neque quo mihi ex cuiusquam amplitudine aut praesidia periculis aut adiumenta\nhonoribus quaeram, propterea quod pericula facile, ut hominem praestare oportet,\ninnocentia tecti repellemus, honorem autem neque ab uno neque ex hoc loco sed eadem illa nostra\nlaboriosissima ratione vitae, si vestra voluntas feret, consequemur.\nquam ob rem, si quid in hac\ncausa mihi susceptum est, Quirites, id ego omne me rei publicae causa suscepisse confirmo,\ntantumque abest ut aliquam mihi bonam gratiam quaesisse videar, ut multas me\netiam simultates partim obscuras, partim apertas intellegam mihi non necessarias,\nvobis non inutilis suscepisse. sed ego me hoc honore praeditum, tantis\nvestris beneficiis adfectum\nstatui, Quirites, vestram voluntatem et rei publicae dignitatem et salutem\nprovinciarum atque sociorum meis omnibus commodis et rationibus praeferre\noportere.\n"};
