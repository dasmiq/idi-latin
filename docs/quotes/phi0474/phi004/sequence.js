var sequence = {"name":"Cicero, Marcus Tullius. Divinatio in Q. Caecilium","data":"si quis vestrum, iudices, aut eorum qui adsunt, forte\nmiratur me, qui tot annos in causis\niudiciisque publicis ita sim versatus ut defenderim multos, laeserim neminem, subito\nnunc mutata voluntate ad accusandum descendere, is, si mei consili causam\nrationemque cognoverit, una et id quod facio probabit, et in hac causa\nprofecto neminem praeponendum mihi esse actorem putabit.\nCum quaestor in Sicilia fuissem, iudices, itaque ex ea provincia\ndecessissem ut Siculis\nomnibus iucundam diuturnamque memoriam quaesturae nominisque mei\nrelinquerem, factum est uti cum summum in veteribus patronis multis, tum non\nnullum etiam in me praesidium suis fortunis constitutum esse arbitrarentur.\nquare nunc populati atque\nvexati cuncti ad me publice saepe venerunt, ut suarum\nfortunarum omnium causam defensionemque\nsusciperem. me saepe esse pollicitum, saepe ostendisse dicebant, si quod tempus\naccidisset, quo tempore aliquid a me requirerent, commodis eorum me non\ndefuturum.\nvenisse tempus aiebant non iam ut commoda sua, sed ut\nvitam salutemque totius provinciae defenderem; sese iam ne deos quidem in\nsuis urbibus ad quos confugerent habere, quod eorum simulacra sanctissima C.\nVerres ex delubris religiosissimis sustulisset; quas res luxuries in\nflagitiis, crudelitas in suppliciis, avaritia in rapinis, superbia in\ncontumeliis efficere potuisset, eas omnis sese hoc uno praetore per\ntriennium pertulisse; rogare et orare ne illos supplices aspernarer quos me\nincolumi nemini supplices esse oporteret.\ntuli graviter et acerbe, iudices, in eum me locum adduci ut aut\neos homines spes falleret qui opem a me atque auxilium petissent, aut ego,\nqui me ad defendendos homines ab ineunte adulescentia dedissem, tempore\natque officio coactus ad accusandum traducerer. dicebam habere\neos actorem Q.\nCaecilium, qui praesertim quaestor in eadem\nprovincia post me quaestorem fuisset.\nquo ego adiumento\nsperabam hanc a me posse molestiam demoveri, id mihi erat\nadversarium maxime; nam illi multo mihi hoc facilius remisissent si istum\nnon nossent, aut si iste apud eos quaestor non fuisset.\nadductus\nsum, iudices, officio, fide, misericordia, multorum bonorum exemplo,\nvetere consuetudine institutoque\nmaiorum, ut onus huius laboris atque offici non ex meo, sed ex meorum\nnecessariorum tempore mihi suscipiendum putarem. quo in negotio\ntamen illa me res, iudices, consolatur, quod haec quae videtur esse\naccusatio mea non potius accusatio quam defensio est existimanda.\ndefendo enim multos mortalis, multas civitates, provinciam\nSiciliam totam; quam ob rem, quia mihi unus est accusandus, prope modum manere in\ninstituto meo videor et\nnon omnino a defendendis hominibus sublevandisque discedere.\nquodsi hanc causam tam idoneam, tam inlustrem, tam gravem non\nhaberem,— si aut hoc a me Siculi non petissent aut mihi cum Siculis causa\ntantae necessitudinis non intercederet, et hoc quod facio me rei publicae\ncausa facere profiterer, ut homo singulari cupiditate, audacia, scelere\npraeditus, cuius furta atque flagitia non in Sicilia solum, sed in Achaia,\nAsia, Cilicia, Pamphylia, Romae denique ante oculos omnium maxima\nturpissimaque nossemus, me agente in iudicium vocaretur,—quis\ntandem esset qui meum\nfactum aut consilium posset reprehendere?\nquid est, pro deum hominumque fidem, in quo ego rei publicae plus\nhoc tempore prodesse possim? quid est quod aut populo Romano\ngratius esse debeat, aut sociis exterisque nationibus optatius esse possit,\naut saluti fortunisque omnium magis accommodatum sit? populatae,\nvexatae, funditus eversae provinciae, socii stipendiariique populi Romani\nadflicti, miseri, iam non\nsalutis spem sed solacium exiti quaerunt.\nqui iudicia manere apud ordinem senatorium volunt, queruntur\naccusatores se idoneos non habere: qui accusare possunt, iudiciorum\nseveritatem desiderant. populus Romanus interea, tametsi multis\nincommodis difficultatibusque adfectus est, tamen nihil aeque in re publica\natque illam veterem iudiciorum vim gravitatemque requirit.\niudiciorum desiderio tribunicia\npotestas efflagitata est, iudiciorum levitate ordo quoque alius ad res iudicandas\npostulatur, iudicum culpa atque dedecore etiam censorium nomen, quod\nasperius antea populo videri solebat, id nunc poscitur, id iam populare et\nplausibile factum est.\nin hac libidine hominum nocentissimorum, in populi Romani\ncotidiana querimonia, iudiciorum infamia, totius ordinis offensione, cum hoc\nunum his tot incommodis remedium esse arbitrarer, ut homines idonei atque\nintegri causam rei publicae legumque susciperent, fateor me salutis omnium\ncausa ad eam partem accessisse rei publicae sublevandae quae maxime laboraret.\nnunc quoniam quibus rebus adductus ad causam accesserim\ndemonstravi, dicendum necessario est de contentione nostra, ut in\nconstituendo accusatore quid sequi possitis habeatis. ego sic\nintellego, iudices: cum de pecuniis repetundis nomen cuiuspiam deferatur, si\ncertamen inter aliquos sit cui potissimum delatio detur, haec duo in primis\nspectari oportere, quem maxime velint actorem esse ii quibus factae esse\ndicantur iniuriae, et quem minime velit is qui\neas iniurias fecisse arguatur.\nin hac causa, iudices, tametsi utrumque esse arbitror perspicuum,\ntamen de utroque dicam, et de eo prius quod apud vos plurimum debet valere,\nhoc est de voluntate eorum quibus iniuriae factae sunt; quorum causa\niudicium de pecuniis repetundis est constitutum. Siciliam provinciam C.\nVerres per triennium depopulatus esse, Siculorum civitates vastasse, domos\nexinanisse, fana spoliasse dicitur. adsunt, queruntur Siculi\nuniversi; ad meam fidem, quam habent spectatam iam et cognitam, confugiunt; auxilium sibi per me a vobis atque\na populi Romani legibus petunt; me defensorem calamitatum suarum, me ultorem\niniuriarum, me cognitorem iuris sui, me actorem causae totius esse\nvoluerunt.\nVtrum, Q. Caecili, hoc dices, me non\nSiculorum rogatu ad causam accedere, an optimorum fidelissimorumque sociorum\nvoluntatem apud hos gravem esse non oportere? si id audebis\ndicere, quod C. Verres, cui te inimicum esse simulas, maxime existimari\nvult, Siculos hoc a me non petisse, primum causam inimici tui sublevabis, de\nquo non praeiudicium, sed plane iudicium iam factum putatur, quod ita\npercrebruit, Siculos omnis actorem suae causae contra illius iniurias\nquaesisse.\nhoc si tu, inimicus eius, factum negabis, quod ipse, cui maxime\nhaec res obstat, negare non audet, videto ne nimium familiariter inimicitias\nexercere videare. deinde sunt testes viri clarissimi nostrae\ncivitatis, quos omnis a me nominari non est necesse: eos qui adsunt\nappellabo, quos, si mentirer, testis esse impudentiae meae minime vellem.\nscit is qui est in consilio, C. Marcellus, scit is quem\nadesse video, Cn. Lentulus Marcellinus; quorum fide atque praesidio Siculi\nmaxime nituntur, quod omnino Marcellorum nomini tota\nilla provincia adiuncta est.\nhi sciunt hoc non modo a me petitum esse, sed ita saepe et ita\nvehementer esse petitum ut aut causa mihi suscipienda fuerit aut officium\nnecessitudinis repudiandum. sed quid ego his testibus utor, quasi\nres dubia aut obscura sit? adsunt homines ex tota provincia\nnobilissimi, qui praesentes vos orant atque obsecrant, iudices, ut in actore\ncausae suae deligendo vestrum iudicium ab suo iudicio ne discrepet.\nomnium civitatum totius Siciliae legationes adsunt praeter\nduas civitates; quarum\nduarum si adessent, duo crimina vel maxima minuerentur quae cum his civitatibus C. Verri communicata sunt.\nat enim cur a me potissimum hoc praesidium\npetiverunt?\nsi esset dubium petissent\nnecne, dicerem cur petissent: nunc vero, cum id ita perspicuum sit ut oculis iudicare possitis,\nnescio cur hoc mihi detrimento esse debeat, si id mihi obiciatur, me\npotissimum esse delectum.\nverum id mihi non sumo, iudices, et hoc non modo in oratione mea\nnon pono, sed ne in opinione quidem cuiusquam relinquo, me omnibus patronis\nesse praepositum. non ita est; sed unius cuiusque temporis,\nvaletudinis, facultatis ad agendum ducta ratio est. mea fuit\nsemper haec in hac re voluntas et sententia, quemvis ut hoc mallem de iis\nqui essent idonei suscipere quam me, me ut mallem quam neminem.\nreliquum est iam ut illud quaeramus, cum hoc constet, Siculos a\nme petisse, ecquid hanc rem apud vos animosque vestros valere oporteat,\necquid auctoritatis apud vos in suo iure repetundo\nsocii populi Romani, supplices vestri, habere debeant. de quo\nquid ego plura commemorem? quasi vero dubium sit quin tota lex de pecuniis\nrepetundis sociorum causa constituta sit;\nnam civibus cum sunt ereptae pecuniae, civili fere actione et privato iure repetuntur.\nhaec lex socialis est, hoc ius nationum exterarum est, hanc\nhabent arcem, minus aliquanto nunc quidem munitam quam antea, verum tamen si\nqua reliqua spes est quae sociorum animos consolari possit, ea tota in hac\nlege posita est; cuius legis non modo a populo Romano, sed etiam ab ultimis\nnationibus iam pridem severi custodes requiruntur.\nquis ergo est qui neget oportere\neorum arbitratu lege agi quorum causa lex sit constituta? Sicilia tota si\nuna voce loqueretur, hoc diceret: 'quod auri, quod argenti, quod\nornamentorum in meis urbibus, sedibus, delubris fuit, quod in una quaque re beneficio senatus\npopulique Romani iuris habui, id mihi tu, C. Verres, eripuisti atque\nabstulisti; quo nomine abs te sestertium miliens ex lege repeto.'\nsi universa, ut dixi, provincia loqui posset, hac voce\nuteretur: quoniam id non poterat, harum rerum actorem quem idoneum esse\narbitrata est ipsa delegit.\nin eius modi re quisquam tam impudens reperietur qui ad alienam\ncausam, invitis iis quorum negotium est, accedere aut adspirare audeat?\n\nsi tibi, Q. Caecili, hoc\nSiculi dicerent: 'te non novimus, nescimus qui sis, numquam te antea vidimus; sine nos\nper eum nostras fortunas defendere cuius fides est nobis cognita,' nonne id\ndicerent quod cuivis probare deberent? nunc hoc dicunt, utrumque\nse nosse; alterum se cupere defensorem esse fortunarum suarum, alterum plane\nnolle.\ncur nolint, etiamsi taceant, satis dicunt; verum non tacent.\ntamen iis invitissimis te offeres? tamen in aliena causa\nloquere? tamen eos defendes qui se ab omnibus desertos potius quam abs te\ndefensos esse malunt? tamen iis operam tuam pollicebere qui te neque velle\nsua causa nec, si\ncupias, posse arbitrantur? cur eorum spem exiguam reliquarum\nfortunarum, quam habent in legis et in iudici severitate positam, vi\nextorquere conaris? cur te interponis invitissimis iis quibus maxime lex\nconsultum esse vult? cur, de quibus in provincia non optime es meritus, eos\nnunc plane fortunis omnibus conaris evertere? cur iis non modo persequendi\niuris sui, sed etiam deplorandae calamitatis adimis potestatem?\nnam te actore quem eorum adfuturum putas, quos intellegis non ut\nper te alium, sed ut per alium aliquem te ipsum\nulciscantur laborare?\nat enim\nsolum id est, ut me Siculi maxime velint: alterum illud, credo, obscurum\nest, a quo Verres minime se accusari velit. ecquis umquam tam\npalam de honore, tam vehementer de salute sua contendit quam ille atque\nillius amici ne haec mihi delatio detur?\nsunt multa quae Verres in me esse arbitratur, quae scit in\nte, Caecili, non esse; quae cuius modi in\nutroque nostrum sint, paulo post commemorabo;\nnunc tantum id dicam quod tacitus tu mihi adsentiare, nullam rem in me esse\nquam ille contemnat, nullam in te quam pertimescat. itaque magnus\nille defensor et amicus eius tibi suffragatur, me oppugnat; aperte ab\niudicibus petit ut tu mihi anteponare, et ait hoc\nse honeste sine ulla invidia ac sine ulla offensione contendere.\n'non enim,' inquit, 'illud peto quod soleo, cum vehementius contendi,\nimpetrare: reus ut absolvatur non peto, sed ut potius ab hoc quam ab illo accusetur, id peto. da\nmihi hoc; concede quod facile est, quod honestum, quod non invidiosum; quod cum\ndederis, sine ullo tuo periculo, sine infamia illud dederis, ut is absolvatur cuius ego causa laboro.'\net ait idem, ut aliquis metus adiunctus sit ad gratiam, certos\nesse in consilio quibus ostendi tabellas velit; id esse perfacile; non enim\nsingulos ferre sententias, sed universos constituere; ceratam uni cuique tabellam\ndari cera legitima, non illa infami ac nefaria. atque is non tam\npropter Verrem laborat quam quod eum minime res tota delectat; videt enim,\nsi a pueris nobilibus, quos adhuc elusit, si a quadruplatoribus, quos non\nsine causa contempsit semper ac pro nihilo putavit, accusandi voluntas ad\nviros fortis spectatosque homines translata sit, sese in iudiciis diutius\ndominari non posse.\nhuic ego homini iam ante denuntio, si a me causam hanc vos agi\nvolueritis, rationem illi defendendi totam esse mutandam, et ita\nmutandam ut, meliore et honestiore\ncondicione quam qua ipse vult uti, imitetur\nhomines eos quos ipse vidit amplissimos, L. Crassum et M. Antonium, qui\nnihil se arbitrabantur ad iudicia causasque amicorum praeter fidem et\ningenium adferre oportere. nihil erit quod me agente arbitretur\niudicium sine magno multorum periculo posse corrumpi.\nego in hoc iudicio mihi Siculorum causam receptam, populi Romani\nsusceptam esse arbitror, ut mihi non unus\nhomo improbus opprimendus sit, id quod Siculi petiverunt,\nsed omnino omnis improbitas, id\nquod populus Romanus iam diu flagitat, exstinguenda atque delenda sit: in\nquo ego\nquid eniti aut quid efficere possim, malo in aliorum spe relinquere quam in\noratione mea ponere.\ntu vero, Caecili, quid potes? quo tempore aut qua in re non modo\nceteris specimen aliquod dedisti, sed tute tui periculum fecisti?\nin mentem tibi non venit quid negoti sit causam publicam\nsustinere, vitam alterius totam explicare atque eam non modo in animis\niudicum, sed etiam in oculis conspectuque omnium exponere, sociorum salutem,\ncommoda provinciarum, vim legum, gravitatem iudiciorum defendere?\ncognosce ex me, quoniam hoc primum\ntempus discendi nactus es, quam multa esse oporteat in eo qui alterum\naccuset; ex quibus si unum aliquod in te\ncognoveris, ego iam tibi ipse istuc quod expetis mea voluntate concedam.\nprimum integritatem atque innocentiam singularem; nihil est\nenim quod minus ferendum sit quam rationem ab altero vitae reposcere eum qui\nnon possit suae reddere.\nhic ego de te plura non dicam: unum illud credo omnis animum\nadvertere, te\nadhuc a nullis nisi ab Siculis potuisse cognosci; Siculos hoc\ndicere, cum eidem sint irati cui tu te inimicum esse dicis, sese tamen te\nactore ad iudicium non adfuturos. quare negent ex me non audies:\nhos patere id suspicari quod necesse est. illi quidem, ut est\nhominum genus nimis acutum\net suspiciosum, non te ex Sicilia litteras in Verrem deportare velle\narbitrantur, sed, quod isdem litteris illius praetura et tua quaestura\nconsignata sit, asportare te velle ex Sicilia litteras suspicantur.\ndeinde accusatorem firmum verumque esse oportet. Eum ego si te\nputem cupere esse, facile intellego esse non posse.\nnec ea dico, quae si dicam tamen infirmare non possis, te,\nantequam de Sicilia decesseris, in gratiam redisse cum Verre; Potamonem,\nscribam et familiarem tuum, retentum esse a Verre in provincia, cum tu\ndecederes; M. Caecilium, fratrem tuum, lectissimum atque ornatissimum\nadulescentem, non modo non adesse neque tecum tuas iniurias persequi, sed\nesse cum Verre et cum illo familiarissime atque amicissime vivere.\nsunt et haec et alia in te falsi accusatoris signa permulta,\nquibus ego nunc non utor: hoc dico, te, si maxime cupias, tamen verum\naccusatorem esse non posse.\nvideo enim permulta esse crimina quorum tibi societas cum Verre\neius modi est ut ea in accusando attingere non audeas.\n\nqueritur Sicilia tota C. Verrem ab aratoribus, cum frumentum sibi\nin cellam imperavisset, et cum esset tritici modius HS II, pro frumento in\nmodios singulos duodenos sestertios exegisse. Magnum crimen, ingens pecunia,\nfurtum impudens, iniuria non ferenda! ego hoc uno crimine illum\ncondemnem necesse est: tu,\nCaecili, quid facies? utrum hoc tantum crimen praetermittes an obicies?\nsi obicies, idne alteri crimini dabis quod eodem tempore in\neadem provincia tu ipse fecisti? audebis ita accusare alterum ut quo minus\ntute condemnere recusare non possis? sin\npraetermittes, qualis erit tua\nista accusatio, quae domestici periculi metu certissimi\net maximi criminis non modo sponsionem, verum etiam mentionem ipsam\npertimescat?\nemptum est ex senatus consulto frumentum ab Siculis praetore\nVerre, pro quo frumento pecunia omnis soluta non est. grave est\nhoc crimen in Verrem, grave me agente, te accusante nullum; eras enim tu\nquaestor, pecuniam publicam tu tractabas, ex qua, etiamsi cuperet praetor,\ntamen ne qua deductio fieret magna ex parte tua potestas erat.\nhuius quoque igitur criminis te accusante mentio nulla fiet:\nsilebitur toto iudicio de maximis et notissimis illius furtis et iniuriis.\nmihi crede, Caecili, non potest in accusando socios vere\ndefendere is qui cum reo criminum societate coniunctus est.\nmancipes a civitatibus pro frumento pecuniam exegerunt.\nquid? hoc Verre praetore factum est solum? non,\nsed etiam quaestore Caecilio. quid igitur? daturus es huic\ncrimini quod et potuisti prohibere ne fieret et debuisti, an totum id\nrelinques? ergo id omnino Verres in iudicio suo non audiet quod,\ncum faciebat, quem ad modum defensurus esset non reperiebat.\natque ego haec quae in medio posita\nsunt commemoro: sunt alia magis occulta furta, quae ille, ut istius, credo,\nanimos atque impetus retardaret, benignissime cum quaestore suo\ncommunicavit.\nhaec tu scis ad me esse delata; quae si velim proferre, facile\nomnes intellegent vobis inter vos non modo voluntatem fuisse coniunctam, sed\nne praedam quidem adhuc esse divisam. quapropter si tibi indicium\npostulas dari quod tecum una fecerit, concedo, si id lege permittitur; sin\nautem de accusatione dicimus, concedas oportet iis qui nullo suo peccato\nimpediuntur quo minus alterius peccata demonstrare possint.\nac vide quantum interfuturum sit inter meam tuamque\naccusationem. ego etiam quae tu sine Verre commisisti Verri\ncrimini daturus sum, quod te non prohibuerit, cum summam ipse haberet\npotestatem: tu contra ne quae ille quidem fecit obicies, ne qua ex parte\nconiunctus cum eo reperiare. quid? illa, Caecili, contemnendane\ntibi videntur esse, sine quibus causa sustineri, praesertim tanta, nullo\nmodo potest? aliqua facultas agendi, aliqua dicendi consuetudo, aliqua in\nforo, iudiciis, legibus aut ratio aut exercitatio?\nintellego quam scopuloso difficilique in loco verser; nam cum\nomnis adrogantia odiosa est, tum illa ingeni atque eloquentiae multo\nmolestissima. quam ob rem nihil dico de meo ingenio; neque est\nquod possim dicere, neque si esset dicerem; aut enim id mihi satis est quod\nest de me opinionis, quidquid est, aut, si id parum est, ego maius id commemorando facere non\npossum.\nde te, Caecili,—iam mehercule hoc extra hanc contentionem certamenque nostrum\nfamiliariter tecum loquar,—tu ipse quem ad modum existimes vide etiam atque\netiam, et tu te collige, et qui sis et quid facere possis considera. Putasne te\nposse de maximis acerbissimisque rebus, cum causam sociorum fortunasque\nprovinciae, ius populi Romani, gravitatem\niudici legumque susceperis, tot res tam gravis,\ntam varias voce, memoria, consilio, ingenio sustinere?\nPutasne te posse quae C.\nVerres in quaestura, quae in legatione, quae in praetura, quae Romae, quae\nin Italia, quae in Achaia, Asia Pamphyliaque peccarit, ea, quem ad modum\nlocis temporibusque divisa sint, sic criminibus et oratione distinguere?\nPutasne posse, id quod in eius modi reo maxime necessarium est, facere ut,\nquae ille libidinose, quae nefarie, quae crudeliter fecerit, ea aeque acerba\net indigna videantur esse his qui audient atque illis visa sunt qui\nsenserunt?\nMagna sunt ea quae dico, mihi crede; noli haec contemnere.\ndicenda, demonstranda, explicanda sunt omnia, causa non solum\nexponenda, sed etiam graviter copioseque agenda est; perficiendum est, si\nquid agere aut proficere vis, ut homines te non solum audiant, verum etiam\nlibenter studioseque audiant. in quo si te multum natura\nadiuvaret, si optimis a pueritia disciplinis atque artibus studuisses et in\nhis elaborasses,\nsi litteras Graecas Athenis non Lilybaei, Latinas Romae non in Sicilia\ndidicisses, tamen esset magnum tantam causam, tam exspectatam, et diligentia\nconsequi et memoria complecti et oratione expromere et voce ac viribus sustinere.\nfortasse dices: 'quid ergo? haec in te sunt omnia?'\nVtinam quidem essent! verum tamen ut esse possent magno studio mihi a\npueritia est elaboratum. quodsi ego haec propter magnitudinem\nrerum ac difficultatem adsequi non potui, qui in omni vita nihil aliud egi,\nquam longe tu te ab his rebus abesse arbitrare, quas non modo antea numquam\ncogitasti, sed ne nunc quidem, cum in eas ingrederis, quae et quantae sint\nsuspicari potes?\nego qui, sicut omnes sciunt, in foro iudiciisque ita\nverser ut eiusdem aetatis\naut nemo aut pauci pluris causas defenderint, et qui omne tempus quod mihi\nab amicorum negotiis datur in his studiis laboribusque consumam, quo\nparatior ad usum forensem promptiorque esse possim, tamen ita mihi deos\nvelim propitios ut, cum illius mihi temporis venit in mentem quo\ndie citato reo mihi\ndicendum sit, non solum commoveor animo, sed etiam toto corpore perhorresco.\niam nunc mente et cogitatione prospicio quae tum studia hominum,\nqui concursus futuri sint, quantam exspectationem magnitudo iudici sit\nadlatura, quantam auditorum multitudinem infamia C. Verris concitatura,\nquantam denique audientiam orationi meae improbitas illius factura sit.\nquae cum cogito, iam nunc timeo quidnam pro offensione\nhominum, qui illi inimici infensique sunt, et exspectatione omnium et\nmagnitudine rerum dignum eloqui possim.\ntu horum nihil metuis, nihil cogitas, nihil laboras: si\nquid ex vetere aliqua oratione, 'Iovem ego\noptimum\nmaximum,' aut 'vellem, si fieri potuisset, iudices,'\naut aliquid eius modi ediscere potueris, praeclare te paratum in iudicium\nventurum arbitraris.\nac si tibi nemo\nresponsurus esset, tamen ipsam causam, ut ego arbitror, demonstrare non\nposses: nunc ne illud quidem cogitas, tibi cum homine disertissimo et ad\ndicendum paratissimo futurum esse certamen, quicum modo disserendum, modo\nomni ratione pugnandum certandumque sit. cuius ego ingenium ita\nlaudo ut non pertimescam, ita probo ut me ab eo delectari facilius quam decipi putem posse.\n\nnumquam ille me opprimet\nconsilio, numquam ullo artificio pervertet, numquam ingenio me suo labefactare atque infirmare\nconabitur; novi omnis hominis petitiones rationesque dicendi; saepe in\nisdem, saepe in contrariis causis versati sumus; ita contra me ille dicet,\nquamvis sit ingeniosus, ut non nullum etiam de suo ingenio iudicium fieri\narbitretur.\nte vero, Caecili, quem ad modum sit elusurus, quam omni ratione\niactaturus, videre iam videor; quotiens ille tibi potestatem optionemque\nfacturus sit ut eligas utrum velis—factum esse necne, verum esse an\nfalsum—utrum dixeris, id contra te futurum. qui tibi aestus, qui\nerror, quae tenebrae, di immortales, erunt, homini minime malo!\nquid? cum accusationis tuae membra dividere coeperit et in\ndigitis suis singulas partis causae constituere? quid? cum unum quidque\ntransigere, expedire, absolvere? ipse profecto metuere incipies\nne innocenti periculum facessieris.\nquid? cum commiserari, conqueri, et ex illius invidia deonerare\naliquid et in te traicere coeperit, commemorare quaestoris cum praetore\nnecessitudinem constitutam, morem maiorum, sortis religionem, poterisne eius orationis subire\ninvidiam? vide modo, etiam atque etiam considera. mihi\nenim videtur periculum fore ne ille non modo verbis te obruat, sed gestu\nipso ac motu corporis praestringat aciem ingeni tui, teque ab institutis\ntuis cogitationibusque abducat.\natque huiusce rei iudicium iam continuo video futurum.\nsi enim mihi hodie respondere ad haec quae dico potueris, si\nab isto libro, quem tibi magister ludi nescio qui ex alienis orationibus\ncompositum dedit, verbo uno discesseris, posse te et illi quoque iudicio non\ndeesse et causae atque officio tuo satis facere arbitrabor; sin mecum in hac\nprolusione nihil fueris, quem te in ipsa pugna cum acerrimo adversario fore\nputemus?\nesto, ipse nihil est,\nnihil potest; at venit paratus cum subscriptoribus exercitatis et disertis.\nest tamen hoc aliquid, tametsi non est satis; omnibus enim rebus is qui princeps in\nagendo est ornatissimus et paratissimus esse debet. verum tamen\nL. Appuleium esse video proximum subscriptorem, hominem non aetate sed usu\nforensi atque exercitatione tironem.\ndeinde, ut opinor, habet alienum, hunc tamen a\nsubselliis; qui quid in dicendo\nposset\nnumquam satis attendi, in clamando quidem video eum esse bene robustum atque\nexercitatum. in hoc spes tuae sunt omnes; hic, si tu eris actor\nconstitutus, totum iudicium sustinebit. ac ne is quidem tantum contendet in\ndicendo quantum potest, sed consulet laudi et existimationi tuae, et ex eo\nquod ipse potest in dicendo aliquantum remittet, ut tu tamen aliquid esse\nvideare. Vt in actoribus Graecis fieri videmus, saepe illum qui est\nsecundarum aut tertiarum partium, cum possit aliquanto clarius dicere quam\nipse primarum, multum submittere, ut ille princeps quam maxime excellat, sic\nfaciet alienus; tibi serviet, tibi lenocinabitur, minus aliquanto\ncontendet quam potest.\niam hoc considerate, cuius modi accusatores in tanto iudicio\nsimus habituri, cum et ipse alienus ex ea facultate, si quam\nhabet, aliquantum detracturus sit, et Caecilius tum denique se\naliquid\nfuturum putet, si\nalienus minus vehemens fuerit et sibi primas in dicendo\npartis concesserit. quartum quem sit habiturus non video, nisi\nquem forte ex illo grege moratorum,\nqui subscriptionem sibi postularunt cuicumque vos delationem dedissetis:\nex quibus alienissimis hominibus ita paratus venis ut tibi hospes aliquis\nsit recipiendus. quibus ego non sum tantum honorem habiturus ut\nad ea quae dixerint certo loco aut singillatim uni cuique respondeam: sic\nbreviter, quoniam non consulto sed casu in eorum mentionem incidi, quasi\npraeteriens satis faciam universis. tantane vobis inopia videor esse amicorum ut mihi non ex\nhis quos mecum adduxerim, sed de populo subscriptor addatur? vobis autem\ntanta inopia reorum est ut mihi causam praeripere conemini potius quam\naliquos ad columnam Maeniam\nvestri ordinis reos reperiatis? 'custodem', inquit, 'Tullio me\nadponite'.\nquid? mihi quam multis custodibus opus erit, si te semel ad meas\ncapsas admisero? qui non solum ne quid enunties, sed etiam ne quid auferas\ncustodiendus sis. sed de isto custode toto sic vobis brevissime\nrespondebo, non esse hos talis viros commissuros ut ad causam tantam a me\nsusceptam, mihi creditam, quisquam subscriptor me invito adspirare possit;\netenim fides mea custodem repudiat, diligentia speculatorem reformidat.\nverum ut ad te, Caecili, redeam, quam multa te deficiant\nvides: quam multa sint in te quae reus nocens in accusatore suo cupiat esse,\nprofecto iam intellegis.\nquid ad haec dici potest? non enim quaero quid tu dicturus sis; video mihi non te,\nsed hunc librum esse responsurum, quem monitor tuus hic tenet; qui si te\nrecte monere volet, suadebit tibi ut hinc discedas neque mihi verbum ullum\nrespondeas. quid enim dices? an id quod dictitas, iniuriam tibi\nfecisse Verrem? arbitror; neque enim esset veri simile, cum omnibus\nSiculis faceret iniurias, te illi unum eximium cui consuleret fuisse.\nsed ceteri Siculi ultorem suarum iniuriarum invenerunt; tu dum\ntuas iniurias per te, id quod non potes, persequi conaris, id agis ut\nceterorum quoque iniuriae sint impunitae atque inultae; et hoc te praeterit,\nnon id solum spectari solere, qui debeat, sed etiam illud, qui possit\nulcisci; in quo utrumque sit, eum superiorem esse, in quo\nalterutrum, in eo non quid\nis velit, sed quid facere possit, quaeri solere.\nquodsi ei potissimum censes permitti oportere accusandi\npotestatem cui maximam C. Verres iniuriam fecerit, utrum tandem censes hos\niudices\ngravius ferre oportere, te ab illo esse laesum, an provinciam Siciliam esse vexatam ac\nperditam? opinor, concedes multo hoc et esse gravius et ab omnibus ferri gravius oportere.\nconcede igitur ut tibi anteponatur in accusando provincia;\nnam provincia accusat cum is agit causam quem sibi illa defensorem sui\niuris, ultorem iniuriarum, actorem causae totius adoptavit.\nat eam tibi C. Verres fecit iniuriam quae ceterorum quoque animos\npossit alieno incommodo\ncommovere. minime; nam id quoque ad rem pertinere arbitror,\nqualis iniuria dicatur quae causa inimicitiarum proferatur.\ncognoscite ex me; nam iste eam profecto, nisi plane nihil\nsapit, numquam proferet. Agonis quaedam est Lilybitana, liberta Veneris Erycinae, quae\nmulier ante hunc quaestorem copiosa plane et locuples fuit. ab\nhac praefectus Antoni quidam symphoniacos servos abducebat per iniuriam,\nquibus se in classe uti velle dicebat. tum illa, ut mos in\nSicilia est omnium Veneriorum et eorum qui a Venere se liberaverunt, ut\npraefecto illi religionem Veneris nomine obiceret, dixit et se et sua Veneris\nesse.\nVbi hoc quaestori Caecilio, viro optimo et homini\naequissimo, nuntiatum est, vocari ad se Agonidem iubet; iudicium dat statim,\nSI PARET EAM SE ET SVA\nVENERIS ESSE DIXISSE. iudicant recuperatores id quod necesse\nerat; neque enim erat cuiquam dubium quin illa dixisset. iste in\npossessionem bonorum mulieris intrat, ipsam Veneri in servitutem adiudicat; deinde bona\nvendit, pecuniam redigit. ita dum pauca\nmancipia Veneris nomine Agonis ac religione\nretinere vult, fortunas omnis libertatemque suam istius iniuria perdidit.\nLilybaeum Verres venit postea; rem cognoscit, factum improbat, cogit\nquaestorem suum pecuniam, quam ex Agonidis bonis redegisset, eam mulieri\nomnem adnumerare et reddere.\nest adhuc, id quod vos omnis admirari video, non Verres, sed Q.\nMucius. quid enim facere potuit elegantius ad hominum existimationem, aequius ad\nlevandam mulieris calamitatem, vehementius ad quaestoris libidinem\ncoercendam? summe haec omnia mihi videntur esse laudanda.\nsed repente e\nvestigio ex homine tamquam aliquo Circaeo poculo factus est Verres;\nrediit ad se atque ad mores suos; nam ex\nilla pecunia magnam partem ad se vertit, mulieri reddidit quantulum visum est.\nhic tu si laesum te a Verre esse dicis, patiar et concedam; si iniuriam tibi factam\nquereris, defendam et negabo; denique de iniuria quae\ntibi facta sit neminem nostrum graviorem iudicem esse oportet quam te ipsum,\ncui facta dicitur. si tu cum illo postea in gratiam redisti, si\ndomi illius aliquotiens fuisti, si ille apud te postea cenavit, utrum te\nperfidiosum an prevaricatorem existimari mavis? video esse\nnecesse alterutrum, sed ego tecum in eo non pugnabo quo minus utrum velis\neligas.\nquodsi ne iniuriae quidem, quae tibi ab illo facta sit,\ncausa remanet, quid habes quod possis dicere quam ob rem non modo mihi, sed\ncuiquam anteponare? nisi forte illud, quod dicturum te esse audio, quaestorem illius\nfuisse. quae causa gravis esset, si certares mecum uter nostrum\nilli amicior esse deberet: in contentione suscipiendarum inimicitiarum\nridiculum est putare causam necessitudinis ad inferendum periculum iustam\nvideri oportere.\netenim si plurimas a tuo praetore iniurias\naccepisses, tamen eas ferendo maiorem laudem quam ulciscendo mererere; cum\nvero nullum illius in vita rectius factum sit quam id quod tu iniuriam\nappellas, hi statuent hanc causam, quam ne in alio quidem probarent, in te\niustam ad necessitudinem violandam videri? qui si summam iniuriam\nab illo accepisti, tamen, quoniam quaestor eius fuisti, non potes eum sine\nulla vituperatione accusare; si vero non ulla tibi facta est iniuria, sine scelere eum accusare non potes.\nquare cum incertum sit de iniuria, quemquam horum esse putas qui non\nmalit te sine vituperatione quam cum scelere discedere?\nac vide quid differat inter meam opinionem ac tuam. tu cum omnibus rebus inferior sis, hac\nuna in re te\nmihi anteferri putas oportere, quod quaestor illius fueris: ego, si superior\nomnibus rebus esses, hanc unam\nob causam te accusatorem repudiari putarem oportere. sic enim a\nmaioribus nostris accepimus, praetorem quaestori suo parentis loco esse\noportere; nullam neque iustiorem neque graviorem causam necessitudinis posse\nreperiri\nquam coniunctionem sortis, quam provinciae, quam offici, quam publici\nmuneris societatem.\nquam ob rem si iure posses eum accusare, tamen, cum is tibi\nparentis numero fuisset, id pie facere non posses; cum vero neque iniuriam\nacceperis et praetori tuo periculum crees, fatearis necesse est te illi\niniustum impiumque bellum inferre conari. etenim ista quaestura\nad eam rem valet, ut elaborandum tibi in ratione reddenda sit quam ob rem\nqui quaestor eius fueris accuses, non ut ob eam ipsam causam postulandum\nsit ut tibi potissimum accusatio detur. neque fere umquam venit\nin contentionem de accusando qui quaestor fuisset, quin repudiaretur.\nitaque neque L. Philoni in C.\nServilium nominis deferendi potestas est data, neque M. Aurelio Scauro in L.\nFlaccum, neque Cn. Pompeio in T. Albucium; quorum nemo propter indignitatem\nrepudiatus est, sed ne libido violandae necessitudinis auctoritate iudicum\ncomprobaretur. atque ille Cn. Pompeius ita cum C. Iulio\ncontendit, ut tu mecum; quaestor enim Albuci fuerat, ut tu Verris; Iulius\nhoc secum auctoritatis ad accusandum adferebat quod, ut hoc tempore nos ab\nSiculis, sic tum ille ab Sardis rogatus ad causam accesserat.\nsemper haec causa plurimum valuit, semper haec ratio\naccusandi fuit honestissima, pro sociis, pro salute provinciae, pro\nexterarum nationum commodis inimicitias suscipere, ad periculum accedere,\noperam, studium, laborem interponere.\netenim si probabilis est eorum causa qui iniurias suas persequi\nvolunt (qua in re dolori suo, non rei publicae commodis serviunt), quanto\nilla honestior causa est, quae non solum probabilis videri sed\netiam grata esse debet, nulla privatim accepta iniuria sociorum atque\namicorum populi Romani dolore atque iniuriis commoveri! nuper cum\nin P. Gabinium vir fortissimus et innocentissimus L. Piso delationem nominis\npostularet, et contra Q. Caecilius peteret isque se veteres inimicitias iam\ndiu susceptas persequi diceret, cum auctoritas et dignitas\nPisonis valebat plurimum, tum illa erat causa iustissima, quod eum sibi Achaei\npatronum adoptarant.\netenim cum lex ipsa de pecuniis repetundis sociorum atque\namicorum populi Romani patrona sit, iniquum est non eum legis iudicique\nactorem idoneum maxime putari quem actorem causae suae socii defensoremque\nfortunarum suarum potissimum esse voluerunt. an quod ad commemorandum est honestius,\nid ad probandum non multo videri debet aequius? Vtra igitur est splendidior,\nutra inlustrior commemoratio, 'accusavi eum cui quaestor fueram,\nquicum me sors consuetudoque maiorum, quicum me deorum hominumque iudicium\nconiunxerat,' an\n'accusavi rogatu sociorum atque amicorum, delectus sum ab\nuniversa provincia qui eius iura fortunasque defenderem'?\ndubitare quisquam potest quin honestius sit eorum causa apud\nquos quaestor fueris, quam eum cuius quaestor fueris accusare?\nclarissimi viri nostrae civitatis temporibus optimis hoc sibi\namplissimum pulcherrimumque ducebant, ab hospitibus clientibusque suis, ab\nexteris nationibus, quae in amicitiam populi Romani\ndicionemque essent, iniurias propulsare eorumque fortunas\ndefendere. M. Catonem illum sapientem, clarissimum virum et\nprudentissimum, cum multis gravis inimicitias gessisse accepimus propter\nHispanorum, apud quos consul fuerat, iniurias.\nnuper Cn. Domitium scimus M. Silano diem dixisse propter unius hominis Aegritomari, paterni\namici atque hospitis, iniurias.\n\n\nneque enim magis animos hominum nocentium res umquam ulla\ncommovit quam haec maiorum consuetudo longo intervallo repetita ac relata,\nsociorum querimoniae delatae ad hominem non inertissimum, susceptae ab eo\nqui videbatur eorum fortunas fide diligentiaque sua posse defendere.\nhoc timent homines, hoc laborant, hoc institui atque adeo\ninstitutum referri ac renovari moleste ferunt; putant fore ut, si paulatim haec consuetudo serpere\nac prodire coeperit, per homines honestissimos virosque fortissimos, non\nimperitos adulescentulos aut illius modi quadruplatores leges iudiciaque\nadministrentur.\ncuius consuetudinis atque instituti patres maioresque nostros non\npaenitebat tum cum P. Lentulus, is qui princeps senatus fuit, accusabat M'.\nAquilium subscriptore C. Rutilio Rufo, aut cum P. Africanus, homo virtute,\nfortuna, gloria, rebus gestis amplissimus, posteaquam bis consul et censor\nfuerat, L. Cottam in iudicium vocabat. iure tum florebat populi\nRomani nomen, iure auctoritas huius imperi civitatisque maiestas gravis\nhabebatur. nemo mirabatur in Africano illo, quod in me nunc,\nhomine parvis opibus ac facultatibus praedito, simulant sese mirari, cum\nmoleste ferunt:\n'quid sibi iste vult? accusatoremne se existimari, qui antea\ndefendere consuerat, nunc praesertim, ea iam aetate, cum aedilitatem\npetat?' ego vero et aetatis non modo meae sed multo etiam\nsuperioris, et honoris amplissimi puto esse et accusare improbos et miseros\ncalamitososque defendere. et profecto aut hoc remedium est\naegrotae ac prope desperatae rei\npublicae iudiciisque corruptis et contaminatis\npaucorum vitio ac turpitudine, homines ad legum defensionem iudiciorumque\nauctoritatem quam honestissimos et integerrimos diligentissimosque accedere;\naut, si ne hoc quidem prodesse poterit, profecto nulla umquam medicina his\ntot incommodis reperietur.\nnulla salus rei publicae maior est quam eos qui alterum accusant\nnon minus de laude, de honore, de fama sua quam illos qui accusantur de\ncapite ac fortunis suis pertimescere. itaque semper ii\ndiligentissime laboriosissimeque accusarunt qui se ipsos in discrimen\nexistimationis venire arbitrati sunt.\n\nquam ob rem hoc statuere, iudices, debetis, Q. Caecilium,\nde quo nulla umquam opinio fuerit nullaque in hoc ipso iudicio exspectatio\nfutura sit, qui neque ut ante collectam famam conservet neque uti reliqui\ntemporis spem confirmet laborat, non nimis hanc causam severe, non nimis\naccurate, non nimis diligenter acturum. habet enim nihil quod in\noffensione deperdat; ut turpissime flagitiosissimeque discedat, nihil de\nsuis veteribus ornamentis requiret.\nA nobis multos obsides habet populus Romanus, quos ut incolumis conservare,\ntueri, confirmare ac recuperare possimus, omni ratione erit dimicandum.\nhabet honorem quem petimus, habet spem quam propositam nobis\nhabemus, habet existimationem multo sudore labore vigiliisque collectam, ut,\nsi in hac causa nostrum officium ac diligentiam probaverimus, haec quae dixi retinere\nper populum Romanum incolumia ac salva possimus; si tantulum offensum\ntitubatumque sit, ut ea quae singillatim ac diu collecta sunt uno tempore\nuniversa perdamus.\nquapropter, iudices, vestrum est deligere quem existimetis facillime posse\nmagnitudinem causae ac iudici sustinere fide, diligentia, consilio,\nauctoritate. vos si mihi Q. Caecilium anteposueritis, ego me\ndignitate superatum non arbitrabor: populus Romanus ne tam honestam, tam\nseveram diligentemque accusationem neque vobis placuisse neque ordini vestro placere arbitretur,\nprovidete.\n"};
