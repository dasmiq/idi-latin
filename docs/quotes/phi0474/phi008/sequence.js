var sequence = {"name":"Cicero, Marcus Tullius. Pro A. Caecina","data":"si, quantum in agro locisque desertis audacia potest, tantum in foro atque\nin iudiciis impudentia valeret, non minus nunc in causa cederet A. Caecina Sex.\nAebuti impudentiae, quam tum in vi facienda cessit audaciae. verum et\nillud considerati hominis esse putavit, qua de re iure disceptari oporteret, armis\nnon contendere, et hoc constantis, quicum vi et armis certare noluisset, eum iure\niudicioque superare.\nac mihi quidem cum\naudax praecipue fuisse videtur Aebutius in convocandis hominibus et armandis, tum\nimpudens in iudicio, non solum quod in iudicium venire ausus est—nam id quidem\ntametsi improbe fit in aperta re, tamen malitia est iam usitatum—sed quod non\ndubitavit id ipsum quod arguitur confiteri; nisi forte hoc rationis habuit, quoniam,\nsi facta vis esset moribus, superior in possessione retinenda non fuisset, quia\ncontra ius moremque facta sit, A. Caecinam cum amicis metu perterritum profugisse;\nnunc quoque in iudicio si causa more institutoque omnium defendatur, nos inferiores\nin agendo non futuros; sin a consuetudine recedatur, se, quo impudentius egerit, hoc\nsuperiorem discessurum. quasi vero aut idem possit in iudicio improbitas\nquod in vi confidentia, aut nos non eo libentius tum audaciae cesserimus quo nunc\nimpudentiae facilius obsisteremus.\nitaque longe alia ratione, recuperatores, ad agendam causam hac\nactione venio atque initio veneram. tum enim nostrae causae spes erat\nposita in defensione mea, nunc in confessione adversarii, tum in nostris, nunc vero\nin illorum testibus; de quibus ego antea laborabam ne, si improbi essent, falsi\naliquid dicerent, si probi existimarentur, quod dixissent probarent; nunc sum animo\naequissimo. si enim sunt viri boni, me adiuvant, cum id iurati dicunt\nquod ego iniuratus insimulo; sin autem minus idonei, me non laedunt, cum eis sive\ncreditur, creditur hoc ipsum quod nos arguimus, sive fides non habetur,\nde adversarii testium fide derogatur.\nverum tamen cum illorum actionem causae considero, non video quid\nimpudentius dici possit, cum autem vestram in iudicando dubitationem, vereor ne id\nquod videntur impudenter fecisse astute et callide fecerint. nam, si\nnegassent vim hominibus armatis esse factam, facile honestissimis testibus in re\nperspicua tenerentur; sin confessi essent et id quod nullo tempore iure fieri potest\ntum ab se iure factum esse defenderent, sperarunt, id quod adsecuti sunt, se\niniecturos vobis causam deliberandi et iudicandi iustam moram ac religionem.\nsimul illud quod indignissimum est futurum arbitrati sunt, ut in hac\ncausa non de improbitate Sex. Aebuti, sed de iure civili iudicium fieri videretur.\nqua in re, si mihi esset unius A.\nCaecinae causa agenda, profiterer satis idoneum esse me defensorem, propterea quod\nfidem meam diligentiamque praestarem; quae cum sunt in actore causae, nihil est in\nre praesertim aperta ac simplici quod excellens ingenium requiratur. sed\ncum de eo mihi iure dicendum sit, quod pertineat ad omnis, quodque constitutum sit a\nmaioribus, conservatum usque ad hoc tempus, quo sublato non solum pars aliqua iuris\ndeminuta, sed etiam vis ea quae iuri maxime est adversaria iudicio confirmata esse\nvideatur, video summi ingeni causam esse, non ut id demonstretur quod ante oculos\nest sed ne, si quis vobis error in tanta re sit obiectus, omnes potius me\narbitrentur causae quam vos religioni vestrae defuisse. quamquam ego mihi\nsic persuadeo,\nrecuperatores, non vos tam propter\niuris obscuram dubiamque rationem bis iam de eadem causa dubitasse quam, quod\nvidetur ad summam illius existimationem hoc iudicium pertinere, moram ad\ncondemnandum quaesisse simul et illi spatium ad sese conligendum dedisse.\nquod quoniam iam in consuetudinem venit et id viri boni vestri\nsimiles in iudicando faciunt, reprehendendum fortasse minus, querendum vero magis\netiam videtur, ideo quod omnia iudicia aut distrahendarum controversiarum aut\npuniendorum maleficiorum causa reperta sunt, quorum alterum levius est, propterea\nquod et minus laedit et persaepe disceptatore domestico diiudicatur, alterum est\nvehementissimum, quod et ad graviores res pertinet et non honorariam operam amici,\nsed severitatem iudicis ac vim requirit.\nquod est gravius, et cuius rei causa maxime iudicia constituta\nsunt, id iam mala consuetudine dissolutum est. nam ut quaeque res est\nturpissima, sic maxime et maturissime vindicanda est, at eadem, quia existimationis\npericulum est, tardissime iudicatur. qui\nigitur convenit, quae causa fuerit ad constituendum iudicium, eandem moram esse ad\niudicandum? si quis quod spopondit, qua in re verbo se uno obligavit, id\nnon facit, maturo iudicio sine ulla religione iudicis condemnatur; qui per tutelam\naut societatem aut rem mandatam aut fiduciae rationem fraudavit quempiam, in eo quo\ndelictum maius est, eo poena est tardior?\n'est enim turpe iudicium.' ex facto quidem turpi.\nvidete igitur quam inique accidat, quia res indigna sit, ideo turpem\nexistimationem sequi; quia turpis existimatio sequatur, ideo rem indignam non\nvindicari. ac si qui mihi hoc iudex recuperatorve dicat: 'potuisti enim\nleviore actione confligere, potuisti ad tuum ius faciliore et commodiore iudicio\npervenire; qua re aut muta actionem aut noli mihi instare ut iudicem tamen,' is aut\ntimidior videatur quam fortem, aut cupidior quam sapientem iudicem esse aequum est,\nsi aut mihi praescribat quem ad modum meum ius persequar, aut ipse id quod ad se\ndelatum sit non audeat iudicare. etenim si praetor is qui iudicia dat\nnumquam petitori praestituit qua actione illum uti velit, videte quam iniquum sit\nconstituta iam re iudicem quid agi potuerit aut quid possit, non quid actum sit\nquaerere.\nverum tamen nimiae vestrae\nbenignitati pareremus, si alia ratione ius nostrum recuperare possemus.\nnunc vero quis est qui aut vim hominibus armatis factam relinqui\nputet oportere aut eius rei leviorem actionem nobis aliquam demonstrare possit?\nex quo genere peccati, ut illi clamitant, vel iniuriarum vel capitis\niudicia constituta sunt, in eo potestis atrocitatem nostram reprehendere, cum\nvideatis nihil aliud actum nisi possessionem per interdictum esse repetitam?\nverum, sive vos existimationis\nillius periculum sive iuris dubitatio tardiores fecit adhuc ad iudicandum, alterius\nrei causam vosmet ipsi iam vobis saepius prolato iudicio sustulistis, alterius ego\nvobis hodierno die causam profecto auferam, ne diutius de controversia nostra ac de\ncommuni iure dubitetis.\net si forte\nvidebor altius initium rei demonstrandae petisse quam me ratio iuris eius de quo\niudicium est et natura causae coegerit, quaeso ut ignoscatis. non enim\nminus laborat A. Caecina ne summo iure egisse quam ne certum ius non obtinuisse\nvideatur.\nM. Fulcinius fuit, recuperatores, e municipio Tarquiniensi; qui et domi suae cum\nprimis honestus existimatus est et Romae argentariam non ignobilem fecit.\nis habuit in matrimonio Caesenniam, eodem e municipio summo loco\nnatam et probatissimam feminam, sicut et vivus ipse multis rebus ostendit et in\nmorte sua testamento declaravit.\nhuic\nCaesenniae fundum in agro Tarquiniensi vendidit temporibus illis difficillimis\nsolutionis; cum uteretur uxoris dote numerata, quo mulieri res esset cautior,\ncuravit ut in eo fundo dos conlocaretur. aliquanto post iam argentaria\ndissoluta Fulcinius huic fundo uxoris continentia quaedam praedia atque adiuncta\nmercatur. moritur Fulcinius—multa enim, quae sunt in re, quia remota sunt\na causa, praetermittam—testamento facit heredem quem habebat e Caesennia filium;\nusum et fructum omnium bonorum suorum Caesenniae legat ut frueretur una cum filio.\nMagnus honos viri iucundus mulieri fuisset, si\ndiuturnum esse licuisset; frueretur enim bonis cum eo quem suis bonis heredem esse\ncupiebat et ex quo maximum fructum ipsa capiebat. sed hunc fructum mature\nfortuna ademit. nam brevi tempore M. Fulcinius adulescens mortuus est;\nheredem P. Caesennium fecit; uxori grande pondus argenti matrique partem maiorem\nbonorum legavit. itaque in partem mulieres vocatae sunt.\nCum esset haec auctio hereditaria constituta, Aebutius iste, qui iam diu Caesenniae\nviduitate ac solitudine aleretur ac se in eius familiaritatem insinuasset, hac\nratione ut cum aliquo suo compendio negotia mulieris, si qua acciderent,\ncontroversiasque susciperet, versabatur eo quoque tempore in his rationibus\nauctionis et partitionis atque etiam se ipse inferebat et intro dabat et in eam\nopinionem Caesenniam adducebat ut mulier imperita nihil putaret agi callide posse,\nubi non adesset Aebutius.\nquam personam\niam ex cotidiana vita cognostis, recuperatores, mulierum adsentatoris, cognitoris\nviduarum, defensoris nimium litigiosi, contriti ad regiam, inepti ac\nstulti inter viros, inter mulieres periti iuris et callidi, hanc personam imponite\nAebutio. is enim Caesenniae fuit Aebutius—ne forte quaeratis, num\npropinquus?—nihil alienius—amicus a patre aut a viro traditus? —nihil minus—quis\nigitur? ille, ille quem supra deformavi, voluntarius amicus mulieris non\nnecessitudine aliqua, sed ficto officio simulataque sedulitate coniunctus magis\nopportuna opera non numquam quam aliquando fideli.\nCum esset, ut dicere institueram, constituta auctio Romae, suadebant amici\ncognatique Caesenniae, id quod ipsi quoque mulieri veniebat in mentem, quoniam\npotestas esset emendi fundum illum Fulcinianum, qui fundo eius antiquo continens\nesset, nullam esse rationem amittere eius modi occasionem, cum ei praesertim pecunia\nex partitione deberetur; nusquam posse eam melius conlocari. itaque hoc\nmulier facere constituit; mandat ut fundum sibi emat,—cui tandem? —cui putatis? an\nnon in mentem vobis venit omnibus illius hoc munus esse ad omnia mulieris negotia\nparati, sine quo nihil satis caute, nihil satis callide posset agi?\nrecte attenditis.\nAebutio negotium datur. adest ad tabulam, licetur Aebutius; deterrentur\nemptores multi partim gratia Caesenniae, partim etiam pretio. fundus\naddicitur Aebutio; pecuniam argentario promittit Aebutius; quo testimonio nunc vir\noptimus utitur sibi emptum esse. quasi vero aut nos ei negemus addictum\naut tum quisquam fuerit qui dubitaret quin emeretur Caesenniae, cum id plerique\nscirent, omnes fere audissent, qui non audisset, is coniectura adsequi\nposset, cum pecunia Caesenniae ex illa hereditate deberetur, eam porro in praediis\nconlocari maxime expediret, essent autem praedia quae mulieri maxime convenirent, ea\nvenirent, liceretur is quem Caesenniae dare operam nemo miraretur, sibi emere nemo\nposset suspicari. hac emptione facta pecunia solvitur a Caesennia;\ncuius rei putat iste rationem reddi non posse\nquod ipse tabulas averterit; se autem habere argentarii tabulas in quibus sibi\nexpensa pecunia lata sit acceptaque relata. quasi id aliter fieri\noportuerit. Cum omnia ita facta essent, quem ad modum nos defendimus, Caesennia\nfundum possedit locavitque; neque ita multo post A. Caecinae nupsit. Vt in pauca\nconferam, testamento facto mulier moritur; facit heredem ex deunce et semuncia\nCaecinam, ex duabus sextulis M. Fulcinium, libertum superioris viri, Aebutio\nsextulam aspergit. hanc sextulam illa mercedem isti esse voluit\nadsiduitatis et molestiae si quam ceperat. iste autem hac sextula se\nansam retinere omnium controversiarum putat.\niam principio ausus est dicere non posse heredem esse Caesenniae Caecinam,\nquod is deteriore iure esset quam ceteri cives propter incommodum Volaterranorum\ncalamitatemque civilem. itaque homo timidus imperitusque, qui neque animi\nneque consili satis haberet, non putavit esse tanti hereditatem ut de civitate in\ndubium veniret; concessit, credo, Aebutio, quantum vellet de Caesenniae bonis ut\nhaberet. immo, ut viro forti ac sapienti dignum fuit, ita calumniam\nstultitiamque eius obtrivit ac contudit.\nin possessione bonorum cum esset, et cum iste sextulam suam nimium\nexaggeraret, nomine heredis arbitrum familiae herciscundae postulavit.\natque illis paucis diebus, postea quam videt nihil se ab A. Caecina\nposse litium terrore abradere, homini Romae in foro denuntiat fundum illum de quo\nante dixi, cuius istum emptorem demonstravi fuisse mandatu Caesenniae, suum esse\nseseque sibi emisse. quid ais? istius ille fundus est quem sine ulla\ncontroversia quadriennium, hoc est ex quo tempore fundus veniit, quoad vixit,\npossedit Caesennia? 'Vsus enim,' inquit, 'eius fundi et fructus testamento viri\nfuerat Caesenniae.'\nCum hoc novae litis genus tam\nmalitiose intenderet, placuit Caecinae de amicorum sententia constituere, quo die in\nrem praesentem veniretur et de fundo Caecina moribus deduceretur.\nconloquuntur; dies ex utriusque commodo sumitur. Caecina cum amicis\nad diem venit in castellum Axiam, a quo loco fundus is de quo agitur non longe\nabest. ibi certior fit a pluribus homines permultos liberos atque servos\ncoegisse et armasse Aebutium. Cum id partim mirarentur, partim non crederent, ecce\nipse Aebutius in castellum venit; denuntiat Caecinae se armatos habere; abiturum eum\nnon esse, si accessisset. Caecinae placuit et amicis, quoad videretur salvo capite\nfieri posse, experiri tamen.\nde\ncastello descendunt, in fundum proficiscuntur. videtur temere commissum,\nverum, ut opinor, hoc fuit causae: tam temere istum re commissurum quam verbis\nminitabatur nemo putavit. atque iste ad\nomnis introitus qua adiri poterat non modo in eum fundum de quo erat controversia,\nsed etiam in illum proximum de quo nihil ambigebatur armatos homines opponit.\nitaque primo cum in antiquum fundum ingredi vellet, quod ea proxime\naccedi poterat, frequentes armati obstiterunt.\nquo loco depulsus Caecina tamen qua potuit ad eum fundum profectus\nest in quo ex conventu vim fieri oportebat; eius autem fundi extremam\npartem oleae derecto ordine definiunt. ad eas cum accederetur, iste cum\nomnibus copiis praesto fuit servumque suum nomine Antiochum ad se vocavit et voce\nclara imperavit ut eum qui illum olearum ordinem intrasset occideret.\nhomo mea sententia prudentissimus Caecina tamen in hac re plus mihi\nanimi quam consili videtur habuisse. nam cum et armatorum multitudinem\nvideret et eam vocem Aebuti quam commemoravi audisset, tamen accessit propius et iam\ningrediens intra finem eius loci quem oleae terminabant impetum armati Antiochi\nceterorumque tela atque incursum refugit. eodem tempore se in fugam\nconferunt amici advocatique eius metu perterriti, quem ad modum illorum testem\ndicere audistis.\nhis rebus ita gestis\nP. Dolabella praetor interdixit, ut est consuetudo, de vi hominibvs\narmatis sine ulla exceptione, tantum ut unde deiecisset\nrestitueret. restituisse se dixit. sponsio facta est.\nhac de sponsione vobis iudicandum est.\nmaxime fuit optandum Caecinae, recuperatores, ut controversiae nihil\nhaberet, secundo loco ut ne cum tam improbo homine, tertio ut cum tam stulto\nhaberet. etenim non minus nos stultitia illius sublevat quam laedit\nimprobitas. improbus fuit, quod homines coegit, armavit, coactis\narmatisque vim fecit. laesit in eo Caecinam, sublevat ibidem; nam in eas\nipsas res quas improbissime fecit testimonia sumpsit et eis in causa testimoniis\nutitur.\nitaque mihi certum est,\nrecuperatores, ante quam ad meam defensionem meosque testis venio, illius uti\nconfessione et testimoniis; qui confitetur atque ita libenter confitetur ut non\nsolum fateri sed etiam profiteri videatur, recuperatores: 'convocavi homines, coegi,\narmavi, terrore mortis ac periculo capitis ne accederes obstiti; ferro,' inquit,\n'ferro'—et hoc dicit in iudicio—'te reieci atque proterrui.' quid? testes\nquid aiunt? P. Vetilius, propinquus Aebuti, se Aebutio cum armatis servis venisse\nadvocatum. quid praeterea? fuisse compluris armatos.\nquid aliud? minatum esse Aebutium Caecinae.\nquid ego de hoc teste dicam nisi hoc, recuperatores, ut ne idcirco\nminus ei credatis quod homo minus idoneus habetur, sed ideo credatis quod ex illa\nparte id dicit quod illi causae maxime sit alienum? A.\nTerentius, alter testis, non modo Aebutium sed etiam se pessimi\nfacinoris arguit. in Aebutium hoc dicit, armatos homines fuisse, de se\nautem hoc praedicat, Antiocho, Aebuti servo, se imperasse ut in Caecinam advenientem\ncum ferro invaderet. quid loquar amplius de hoc homine? in\nquem ego hoc dicere, cum rogarer a Caecina, numquam volui, ne arguere illum rei\ncapitalis viderer, de eo dubito nunc quo modo aut loquar aut taceam, cum ipse hoc de\nse iuratus praedicet.\ndeinde L. Caelius\nnon solum Aebutium cum armatis dixit fuisse compluribus verum etiam cum advocatis\nperpaucis eo venisse Caecinam. de hoc\nego teste detraham? cui aeque ac meo testi ut credatis postulo. P. Memmius secutus\nest qui suum non parvum beneficium commemoravit in amicos Caecinae, quibus sese viam\nper fratris sui fundum dedisse dixit qua effugere possent, cum essent omnes metu\nperterriti. huic ego testi gratias agam, quod et in re misericordem se\npraebuerit et in testimonio religiosum.\nA. Atilius\net eius filius L. Atilius et armatos ibi fuisse et se suos servos adduxisse\ndixerunt; etiam hoc amplius: cum Aebutius Caecinae malum minaretur, ibi tum Caecinam\npostulasse ut moribus deductio fieret. hoc idem P. Rutilius dixit, et eo\nlibentius dixit ut aliquando in iudicio eius testimonio creditum putaretur.\nduo praeterea testes nihil de vi, sed de re ipsa atque emptione fundi\ndixerunt; P. Caesennius, auctor fundi, non tam auctoritate gravi quam corpore, et\nargentarius Sex. Clodius cui cognomen est Phormio, nec minus niger nec minus\nconfidens quam ille Terentianus est Phormio, nihil de vi dixerunt, nihil praeterea\nquod ad vestrum iudicium pertineret.\nDecimo vero\nloco testis exspectatus et ad extremum reservatus dixit, senator populi Romani,\nsplendor ordinis, decus atque ornamentum iudiciorum, exemplar antiquae religionis,\nFidiculanius Falcula; qui cum ita vehemens acerque venisset ut non modo Caecinam\nperiurio suo laederet sed etiam mihi videretur irasci, ita eum placidum mollemque\nreddidi, ut non auderet, sicut meministis, iterum dicere quot milia fundus suus\nabesset ab urbe. nam cum dixisset minus iↄↄↄ,\npopulus cum risu adclamavit ipsa esse. meminerant enim omnes quantum in\nAlbiano iudicio accepisset.\nin eum quid\ndicam nisi id quod negare non possit, venisse in consilium publicae quaestionis, cum\neius consili iudex non esset, et in eo consilio, cum causam non audisset et potestas\nesset ampliandi, dixisse sibi liquere; cum de incognita re iudicare voluisset,\nmaluisse condemnare quam absolvere; cum, si uno minus damnarent, condemnari reus non\nposset, non ad cognoscendam causam sed ad explendam damnationem praesto fuisse?\nVtrum gravius aliquid in quempiam dici potest quam ad hominem condemnandum quem\nnumquam vidisset neque audisset adductum esse pretio? an certius quicquam obici\npotest quam quod is cui obicitur ne nutu quidem infirmare conatur?\nverum tamen is testis, —ut facile intellegeretis eum\nnon adfuisse animo, cum causa ab illis ageretur testesque dicerent, sed tantisper de\naliquo reo cogitasse—cum omnes ante eum dixissent testes armatos cum Aebutio fuisse\ncompluris, solus dixit non fuisse. visus est mihi primo veterator\nintellegere praeclare quid causae obstaret, et tantum modo errare, quod omnis testis\ninfirmaret qui ante eum dixissent: cum subito, ecce idem qui solet, duos solos\nservos armatos fuisse dixit. quid huic\ntu homini facias? nonne concedas interdum ut excusatione summae stultitiae summae\nimprobitatis odium deprecetur?\nVtrum,\nrecuperatores, his testibus non credidistis, cum quid liqueret non habuistis? at\ncontroversia non erat quin verum dicerent. an in coacta multitudine, in\narmis, in telis, in praesenti metu mortis perspicuoque periculo caedis dubium vobis\nfuit inesse vis aliqua videretur necne? quibus igitur in rebus vis\nintellegi potest, si in his non intellegetur? an vero illa defensio vobis\npraeclara visa est: 'non deieci, sed obstiti; non enim sum passus in\nfundum ingredi, sed armatos homines opposui, ut intellegeres, si in fundo pedem\nposuisses, statim tibi esse pereundum?' quid ais? is qui armis\nproterritus, fugatus, pulsus est, non videtur esse deiectus?\nposterius de verbo videbimus; nunc rem ipsam ponamus\nquam illi non negant et eius rei ius actionemque quaeramus.\nest haec res posita quae ab adversario non negatur, Caecinam, cum ad\nconstitutam diem tempusque venisset ut vis ac deductio moribus fieret, pulsum\nprohibitumque esse vi coactis hominibus et armatis. Cum hoc constet, ego, homo\nimperitus iuris, ignarus negotiorum ac litium, hanc puto me habere actionem, ut per\ninterdictum meum ius teneam atque iniuriam tuam persequar. fac in hoc\nerrare me nec ullo modo posse per hoc interdictum id adsequi quod velim; te uti in\nhac re magistro volo.\nquaero sitne\naliqua huius rei actio an nulla. convocari homines propter possessionis\ncontroversiam non oportet, armari multitudinem iuris retinendi causa non convenit;\nnec iuri quicquam tam inimicum quam vis nec aequitati quicquam tam infestum est quam\nconvocati homines et armati. quod cum\nita sit resque eius modi sit ut in primis a magistratibus animadvertenda videatur,\niterum quaero sitne eius rei aliqua actio an nulla. nullam esse dices?\naudire cupio, qui in pace et otio, cum manum fecerit, copias pararit,\nmultitudinem hominum coegerit, armarit, instruxerit, homines inermos qui ad\nconstitutum experiendi iuris gratia venissent armis, viris, terrore periculoque\nmortis reppulerit, fugarit, averterit, hoc dicat:\n'feci equidem quae dicis omnia, et ea sunt et turbulenta et\ntemeraria et periculosa. quid ergo est? impune feci; nam quid agas mecum\nex iure civili ac praetorio non habes.' itane vero? recuperatores, hoc\nvos audietis et apud vos dici patiemini saepius? Cum maiores nostri tanta diligentia\nprudentiaque fuerint ut omnia omnium non modo tantarum rerum sed etiam tenuissimarum\niura statuerint persecutique sint, hoc genus unum vel maximum praetermitterent, ut,\nsi qui me exire domo mea coegisset armis, haberem actionem, si qui introire\nprohibuisset, non haberem? nondum de Caecinae causa disputo, nondum de\niure possessionis nostrae loquor; tantum de tua defensione, C.\nPiso, quaero. quoniam ita dicis et ita constituis, si\nCaecina, cum in fundo esset, inde deiectus esset, tum per hoc interdictum eum\nrestitui oportuisse; nunc vero deiectum nullo modo esse inde ubi non fuerit; hoc\ninterdicto nihil nos adsecutos esse: quaero, si te hodie domum tuam redeuntem coacti\nhomines et armati non modo limine tectoque aedium tuarum sed primo aditu\nvestibuloque prohibuerint, quid acturus sis. monet amicus meus te, L.\nCalpurnius, ut idem dicas quod ipse antea dixit, iniuriarum. quid ad\ncausam possessionis, quid ad restituendum eum quem oportet restitui, quid denique ad\nius civile, aut ad praetoris notionem atque animadversionem? ages\niniuriarum. plus tibi ego largiar; non solum egeris verum etiam\ncondemnaris licet; num quid magis possidebis? actio enim iniuriarum non ius\npossessionis adsequitur sed dolorem imminutae libertatis iudicio poenaque mitigat.\npraetor interea, Piso, tanta de re tacebit? quem ad modum te\nrestituat in aedis tuas non habebit? qui dies totos aut vim fieri vetat\naut restitui factam iubet, qui de fossis, de cloacis, de minimis aquarum itinerumque\ncontroversiis interdicit, is repente obmutescet, in atrocissima re quid faciat non\nhabebit? et C. Pisoni domo tectisque suis prohibito, prohibito inquam,\nper homines coactos et armatos, praetor quem ad modum more et exemplo opitulari\npossit non habebit? quid enim dicet, aut quid tu tam insigni accepta\niniuria postulabis? 'Vnde vi prohibitus?' sic nemo umquam interdixit;\nnovum est, non dico inusitatum, verum omnino inauditum. 'Vnde deiectus?'\nquid proficies, cum illi hoc respondebunt tibi quod tu nunc mihi,\narmatis se tibi obstitisse ne in aedis accederes; deici porro nullo modo potuisse\nqui non accesserit?\n'deicior ego,'\ninquis, 'si quis meorum deicitur omnino.' iam bene agis; a verbis enim\nrecedis et aequitate uteris. nam verba quidem ipsa si sequi volumus, quo\nmodo tu deiceris, cum servus tuus deicitur? verum ita est uti dicis; te\ndeiectum debeo intellegere, etiam si tactus non fueris. nonne?\nage nunc, si ne tuorum quidem quisquam loco motus erit atque omnes in\naedibus adservati ac retenti, tu solus prohibitus et a tuis aedibus vi atque armis\nproterritus, utrum hanc actionem habebis qua nos usi sumus, an aliam quampiam, an\nomnino nullam? nullam esse actionem dicere in re tam insigni tamque\natroci neque prudentiae neque auctoritatis tuae est; alia si quae forte est quae nos\nfugerit, dic quae sit; cupio discere.\nhaec si est qua nos usi sumus te iudice vincamus necesse est.\nnon enim vereor ne hoc dicas, in eadem causa eodem interdicto te\noportere restitui, Caecinam non oportere. etenim cui non perspicuum est\nad incertum revocari bona, fortunas, possessiones omnium, si ulla ex parte sententia\nhuius interdicti deminuta aut infirmata sit, si auctoritate virorum talium vis\narmatorum hominum iudicio approbata videatur, in quo iudicio non de armis dubitatum\nsed de verbis quaesitum esse dicatur? isne apud vos obtinebit causam suam\nqui se ita defenderit: 'reieci ego te armatis hominibus, non deieci,' ut tantum\nfacinus non in aequitate defensionis, sed in una littera latuisse videatur?\nhuiusce rei vos statuetis nullam\nesse actionem, nullum experiendi ius constitutum, qui obstiterit armatis hominibus,\nqui multitudine coacta non introitu, sed omnino aditu quempiam prohibuerit?\nquid ergo? hoc quam habet vim, ut\ndistare aliquid aut ex aliqua parte differre videatur, utrum, pedem cum intulero\natque in possessione vestigium fecero, tum expellar ac deiciar, an eadem vi et isdem\narmis mihi ante occurratur, ne non modo intrare verum aspicere aut aspirare possim?\nquid hoc ab illo differt, ut ille cogatur restituere qui ingressum\nexpulerit, ille qui ingredientem reppulerit non cogatur?\nvidete, per deos immortalis! quod ius nobis, quam\ncondicionem vobismet ipsis, quam denique civitati legem constituere velitis.\nhuiusce generis una est actio per hoc interdictum quo nos usi sumus\nconstituta; ea si nihil valet aut si ad hanc rem non pertinet, quid neglegentius aut\nquid stultius maioribus nostris dici potest, qui aut tantae rei praetermiserint\nactionem aut eam constituerint quae nequaquam satis verbis causam et rationem iuris\namplecteretur? hoc est periculosum, dissolvi hoc interdictum, est\ncaptiosum omnibus rem ullam constitui eius modi quae, cum armis gesta sit, rescindi\niure non possit; verum tamen illud est turpissimum, tantae stultitiae prudentissimos\nhomines condemnari, ut vos iudicetis huius rei ius atque actionem in mentem\nmaioribus nostris non venisse.\n'queramur,' inquit, 'licet; tamen hoc interdicto Aebutius non tenetur.'\nquid ita? 'quod vis Caecinae facta non est.'\ndici in hac causa potest, ubi arma fuerint, ubi coacta hominum\nmultitudo, ubi instructi et certis locis cum ferro homines conlocati, ubi minae,\npericula terroresque mortis, ibi vim non fuisse? 'nemo,' inquit, 'occisus\nest neque saucius factus.' quid ais? cum de possessionis\ncontroversia et de privatorum hominum contentione iuris loquamur, tu vim negabis\nfactam, si caedes et occisio facta non erit? at exercitus maximos saepe\npulsos et fugatos esse dico terrore ipso impetuque hostium sine cuiusquam non modo\nmorte verum etiam volnere.\netenim, recuperatores, non ea sola vis est quae ad\ncorpus nostrum vitamque pervenit, sed etiam multo maior ea quae periculo mortis\niniecto formidine animum perterritum loco saepe et certo de statu demovet.\nitaque saucii saepe homines cum corpore debilitantur, animo tamen non\ncedunt neque eum relinquunt locum quem statuerunt defendere; at alii pelluntur\nintegri; ut non dubium sit quin maior adhibita vis ei sit cuius animus sit\nperterritus quam illi cuius corpus volneratum sit.\nquod si vi pulsos dicimus exercitus esse eos qui metu ac tenui\nsaepe suspicione periculi fugerunt, et si non solum impulsu scutorum neque conflictu\ncorporum neque ictu comminus neque coniectione telorum, sed saepe clamore ipso\nmilitum aut instructione aspectuque signorum magnas copias pulsas esse et vidimus et\naudivimus, quae vis in bello appellatur, ea in otio non appellabitur? et, quod\nvehemens in re militari putatur, id leve in iure civili iudicabitur? et, quod\nexercitus armatos movet, id advocationem togatorum non videbitur movisse? et volnus\ncorporis magis istam vim quam terror animi declarabit? et sauciatio quaeretur, cum\nfugam factam esse constabit?\ntuus enim\ntestis hoc dixit, metu perterritis nostris advocatis locum se qua effugerent\ndemonstrasse. qui non modo ut fugerent sed etiam ipsius fugae tutam viam\nquaesiverunt, his vis adhibita non videbitur? quid igitur fugiebant?\npropter metum. quid metuebant? vim videlicet.\npotestis igitur principia negare, cum extrema conceditis?\nfugisse perterritos confitemini; causam fugae dicitis eandem quam\nomnes intellegimus, arma, multitudinem hominum, incursionem atque impetum armatorum;\nhaec ubi conceduntur esse facta, ibi vis facta negabitur?\nat vero hoc quidem iam vetus est et maiorum exemplo multis in rebus\nusitatum, cum ad vim faciendam veniretur, si quos armatos quamvis procul\nconspexissent, ut statim testificati discederent, cum optime sponsionem\nfacere possent, ni adversvs edictvm praetoris vis facta esset.\nitane vero? scire esse armatos satis est ut vim factam probes; in manus\neorum incidere non est satis? aspectus armatorum ad vim probandam valebit; incursus\net impetus non valebit? qui abierit, facilius sibi vim factam probabit quam qui\neffugerit?\nat ego hoc dico, si, ut\nprimum in castello Caecinae dixit Aebutius se homines coegisse et armasse neque eum,\nsi illo accessisset, abiturum, statim Caecina discessisset, dubitare vos non\ndebuisse quin Caecinae facta vis esset; si vero simul ac procul conspexit armatos\nrecessisset eo minus dubitaretis. omnis enim vis est quae periculo aut\ndecedere nos alicunde cogit aut prohibet accedere. quod si aliter\nstatuetis, videte ne hoc vos statuatis, qui vivus discesserit, ei vim non esse\nfactam, ne hoc omnibus in possessionum controversiis praescribatis, ut confligendum\nsibi et armis decertandum putent, ne, quem ad modum in bello poena ignavis ab\nimperatoribus constituitur, sic in iudiciis deterior causa sit eorum qui fugerint\nquam qui ad extremum usque contenderint.\nCum de\niure et legitimis hominum controversiis loquimur et in his rebus vim nominamus,\npertenuis vis intellegi debet. vidi armatos quamvis paucos; magna vis\nest. decessi unius hominis telo proterritus; deiectus detrususque sum.\nhoc si ita statuetis, non modo non erit cur depugnare quisquam\nposthac possessionis causa velit, sed ne illud quidem cur repugnare. sin\nautem vim sine caede, sine volneratione, sine sanguine nullam intellegetis,\nstatuetis homines possessionis cupidiores quam vitae esse oportere.\nage vero, de vi te ipsum habebo iudicem, Aebuti. responde, si\ntibi videtur. in fundum Caecina utrum tandem noluit, an non potuit\naccedere? Cum te obstitisse et reppulisse dicis, certe hunc voluisse concedis.\npotes igitur dicere non ei vim fuisse impedimento cui, cum cuperet\neoque consilio venisset, per homines coactos licitum non sit accedere? si\nenim id quod maxime voluit nullo modo potuit, vis profecto quaedam obstiterit\nnecesse est; aut tu dic quam ob rem, cum vellet accedere, non accesserit.\niam vim factam negare non potes; deiectus quem\nad modum sit, qui non accesserit, id quaeritur. demoveri enim et depelli\nde loco necesse est eum qui deiciatur. id autem accidere ei qui potest\nqui omnino in eo loco unde se deiectum esse dicit numquam fuit? quid? si\nfuisset et ex eo loco metu permotus fugisset, cum armatos vidisset, diceresne esse\ndeiectum? opinor. ain tu? qui tam diligenter et tam callide verbis\ncontroversias non aequitate diiudicas, et iura non utilitate communi sed litteris\nexprimis, poterisne dicere deiectum esse eum qui tactus non erit? quid?\ndetrusum dicesne? nam eo verbo antea praetores in hoc interdicto uti solebant.\nquid ais? potestne detrudi quisquam qui non attingitur? nonne, si\nverbum sequi volumus, hoc intellegamus necesse est, eum detrudi cui manus\nadferantur? necesse est, inquam, si ad verbum rem volumus adiungere,\nneminem statui detrusum qui non adhibita vi manu demotus et actus praeceps\nintellegatur.\ndeiectus vero qui potest\nesse quisquam nisi in inferiorem locum de superiore motus? potest pulsus,\nfugatus, eiectus denique; illud vero nullo modo potest, non modo qui tactus non sit\nsed ne in aequo quidem et plano loco. quid ergo? hoc interdictum putamus\neorum esse causa compositum qui se praecipitatos ex locis superioribus dicerent—eos\nenim vere possumus dicere esse deiectos— an, cum\nvoluntas et consilium et sententia interdicti intellegatur, impudentiam summam aut\nstultitiam singularem putabimus in verborum errore versari, rem et causam et\nutilitatem communem non relinquere solum sed etiam prodere?\nan hoc dubium est quin neque verborum tanta copia sit non modo in nostra\nlingua, quae dicitur esse inops, sed ne in alia quidem ulla, res ut omnes suis\ncertis ac propriis vocabulis nominentur, neque vero quicquam opus sit verbis, cum ea\nres cuius causa verba quaesita sint intellegatur? quae lex, quod senatus\nconsultum, quod magistratus edictum, quod foedus aut pactio, quod, ut ad privatas\nres redeam, testamentum, quae iudicia aut stipulationes aut pacti et conventi\nformula non infirmari ac convelli potest, si ad verba rem deflectere velimus,\nconsilium autem eorum qui scripserunt et rationem et auctoritatem relinquamus?\nsermo hercule familiaris et\ncotidianus non cohaerebit, si verba inter nos aucupabimur; denique imperium\ndomesticum nullum erit, si servolis hoc nostris concesserimus ut ad verba nobis\noboediant, non ad id quod ex verbis intellegi possit obtemperent.\nexemplis nunc uti videlicet mihi necesse est harum rerum omnium; non\noccurrit uni cuique vestrum aliud alii in omni genere exemplum quod testimonio sit\nnon ex verbis aptum pendere ius; sed verba servire hominum consiliis et\nauctoritatibus.\nornate et copiose L.\nCrassus, homo longe eloquentissimus, paulo ante quam nos in forum venimus, iudicio\ncvirali hanc sententiam defendit et facile, cum contra eum\nprudentissimus homo, Q. Mucius, diceret, probavit omnibus, M'. Curium, qui heres\ninstitutus esset ita: 'mortvo postvmo filio,' cum filius non modo non\nmortuus sed ne natus quidem esset, heredem esse oportere. quid? verbis\nhoc satis erat cautum? minime. quae res igitur valuit?\nvoluntas, quae si tacitis nobis intellegi posset, verbis omnino non\nuteremur; quia non potest, verba reperta sunt, non quae impedirent sed quae\nindicarent voluntatem.\nlex usum et auctoritatem fundi iubet esse biennium;\nat utimur eodem iure in aedibus, quae in lege non appellantur. si via sit\nimmunita, iubet qua velit agere iumentum; potest hoc ex ipsis verbis intellegi,\nlicere, si via sit in Bruttiis immunita, agere si velit iumentum per M. Scauri\nTusculanum. Actio est in auctorem praesentem his verbis: 'qvandoqve te in\nivre conspicio.' hac actione Appius ille Caecus uti non\nposset, si ita in iure homines verba consectarentur ut rem cuius causa verba sunt\nnon considerarent. testamento si recitatus heres esset pupillus Cornelius\nisque iam annos xx haberet, vobis interpretibus amitteret hereditatem.\nveniunt in mentem mihi permulta,\nvobis plura, certo scio. verum ne nimium multa complectamur atque ab eo\nquod propositum est longius aberret oratio, hoc ipsum interdictum quo de agitur\nconsideremus; intellegetis enim in eo ipso, si in verbis ius constituamus, omnem\nutilitatem nos huius interdicti, dum versuti et callidi velimus esse, amissuros.\n'Vnde tv avt familia avt procvrator tvvs.' si me\nvilicus tuus solus deiecisset, non familia deiecisset, ut opinor, sed aliquis de\nfamilia. recte igitur diceres te restituisse? quippe; quid\nenim facilius est quam probare eis qui modo Latine sciant, in uno servolo familiae\nnomen non valere? si vero ne habeas quidem servum praeter eum qui me\ndeiecerit, clames videlicet: 'si habeo familiam, a familia mea fateor te\nesse deiectum.' neque enim dubium est quin, si ad rem iudicandam verbo\nducimur, non re, familiam intellegamus quae constet ex servis pluribus; quin unus\nhomo familia non sit; verbum certe hoc non modo postulat,\nsed etiam cogit, at vero ratio iuris interdictique vis et\npraetorum voluntas et hominum prudentium consilium et auctoritas respuit hanc\ndefensionem et pro nihilo putat. quid\nergo? isti homines Latine non loquuntur? immo vero tantum loquuntur\nquantum est satis ad intellegendam voluntatem, cum sibi hoc proposuerint ut, sive me\ntu deieceris sive tuorum quispiam sive servorum sive amicorum, servos non numero\ndistinguant sed appellent uno familiae nomine;\nde\nliberis autem quisquis est, procuratoris nomine appelletur; non quo omnes sint aut\nappellentur procuratores qui negoti nostri aliquid gerant, sed in hac re cognita\nsententia interdicti verba subtiliter exquiri omnia noluerunt. non enim\nalia causa est aequitatis in uno servo et in pluribus, non alia ratio iuris in hoc\ngenere dumtaxat, utrum me tuus procurator deiecerit, is qui legitime procurator\ndicitur, omnium rerum eius qui in Italia non sit absitve rei publicae causa quasi\nquidam paene dominus, hoc est alieni iuris vicarius, an tuus colonus aut vicinus aut\ncliens aut libertus aut quivis qui illam vim deiectionemque tuo rogatu aut tuo\nnomine fecerit.\nqua re, si ad eum\nrestituendum qui vi deiectus est eandem vim habet aequitatis ratio, ea intellecta\ncerte nihil ad rem pertinet quae verborum vis sit ac nominum. tam\nrestitues si tuus me libertus deiecerit nulli tuo praepositus negotio, quam si\nprocurator deiecerit; non quo omnes sint procuratores qui aliquid nostri negoti\ngerunt, sed quod hoc in hac re quaeri nihil attinet. tam\nrestitues si unus servolus, quam si familia fecerit universa; non quo idem sit\nservolus unus quod familia, verum quia non quibus verbis quidque dicatur quaeritur,\nsed quae res agatur. etiam, ut longius a verbo recedamus, ab aequitate ne\ntantulum quidem, si tuus servus nullus fuerit et omnes alieni ac mercennarii, tamen\nei ipsi tuae familiae genere et nomine continebuntur.\nPerge porro hoc idem\ninterdictum sequi. 'hominibvs coactis.' neminem coegeris,\nipsi convenerint sua sponte; certe cogit is qui congregat homines et convocat;\ncoacti sunt ei qui ab aliquo sunt unum in locum congregati. si non modo\nconvocati non sunt, sed ne convenerunt quidem, sed ei modo fuerunt qui etiam antea\nnon vis ut fieret, verum colendi aut pascendi causa esse in agro consuerant,\ndefendes homines coactos non fuisse, et verbo quidem superabis me ipso iudice, re\nautem ne consistes quidem ullo iudice. vim enim multitudinis restitui\nvoluerunt, non solum convocatae multitudinis; sed, quia plerumque ubi multitudine\nopus est homines cogi solent, ideo de coactis compositum interdictum est; quod etiam\nsi verbo differre videbitur, re tamen erit unum et omnibus in causis idem valebit,\nin quibus perspicitur una atque eadem causa aequitatis. 'armatisve.'\nquid dicemus?\narmatos, si Latine\nloqui volumus, quos appellare vere possumus? opinor eos qui scutis\ntelisque parati ornatique sunt. quid igitur? si glebis aut saxis aut\nfustibus aliquem de fundo praecipitem egeris iussusque sis, quem hominibus armatis\ndeieceris, restituere, restituisse te dices? verba si valent, si causae\nnon ratione sed vocibus ponderantur, me auctore dicito. vinces profecto\nnon fuisse armatos eos qui saxa iacerent quae de terra ipsi tollerent, non esse arma\ncaespites neque glebas; non fuisse armatos eos qui praetereuntes ramum defringerent\narboris; arma esse suis nominibus alia ad tegendum, alia ad nocendum; quae qui non\nhabuerint, eos inermos fuisse vinces.\nverum si quod erit armorum iudicium, tum ista dicito; iuris\niudicium cum erit et aequitatis, cave in ista tam frigida, tam ieiuna calumnia\ndelitiscas. non enim reperies quemquam iudicem aut recuperatorem qui,\ntamquam si arma militis inspicienda sint, ita probet armatum; sed perinde valebit\nquasi armatissimi fuerint, si reperientur ita parati fuisse ut vim vitae aut corpori\npotuerint adferre.\natque ut magis intellegas quam verba nihil valeant, si tu solus aut quivis\nunus cum scuto et gladio impetum in me fecisset atque ego ita deiectus essem,\nauderesne dicere interdictum esse de hominibus armatis, hic autem hominem armatum\nunum fuisse? non, opinor, tam impudens esses. atqui vide ne\nmulto nunc sis impudentior. nam tum quidem omnis mortalis implorare\nposses, quod homines in tuo negotio Latine obliviscerentur, quod inermi armati\niudicarentur, quod, cum interdictum esset de pluribus, commissa res esset ab uno,\nunus homo plures esse homines iudicaretur.\nverum in his causis non verba veniunt in iudicium, sed ea res cuius\ncausa verba haec in interdictum coniecta sunt. vim quae ad caput ac vitam\npertineret restitui sine ulla exceptione voluerunt. ea fit plerumque per\nhomines coactos armatosque; si alio consilio, eodem periculo facta sit, eodem iure\nesse voluerunt. non enim maior est iniuria si tua familia quam si tuus\nvilicus, non si tui servi quam si alieni ac mercennarii, non si tuus procurator quam\nsi vicinus aut libertus tuus, non si coactis hominibus quam si voluntariis aut etiam\nadsiduis ac domesticis, non si armatis quam si inermibus qui vim armatorum haberent\nad nocendum, non si pluribus quam si uno armato. quibus enim rebus\nplerumque vis fit eius modi, eae res appellantur in interdicto. si per\nalias res eadem facta vis est, ea tametsi verbis interdicti non concluditur,\nsententia tamen iuris atque auctoritate retinetur.\nvenio nunc ad illud tuum: 'non deieci; non enim sivi accedere.'\nputo te ipsum, Piso, perspicere quanto ista sit angustior iniquiorque\ndefensio quam si illa uterere: 'non fuerunt armati, cum fustibus et cum saxis\nfuerunt.' si me hercule mihi, non copioso homini ad dicendum, optio\ndetur, utrum malim defendere non esse deiectum eum cui vi et armis ingredienti sit\noccursum, an armatos non fuisse eos qui sine scutis sineque ferro fuerint, omnino ad\nprobandum utramque rem videam infirmam nugatoriamque esse, ad dicendum autem in\naltera videar mihi aliquid reperire posse, non fuisse armatos eos qui neque ferri\nquicquam neque scutum ullum habuerint; hic vero haeream, si mihi defendendum sit eum\nqui pulsus fugatusque sit non esse deiectum.\natque illud in tota defensione tua mihi maxime mirum videbatur, te dicere\niuris consultorum auctoritati obtemperari non oportere. quod ego tametsi\nnon nunc primum neque in hac causa solum audio, tamen admodum mirabar abs te quam ob\nrem diceretur. nam ceteri tum ad istam orationem decurrunt cum se in\ncausa putant habere aequum et bonum quod defendant; si contra verbis et litteris et,\nut dici solet, summo iure contenditur, solent eius modi iniquitati aequi et boni\nnomen dignitatemque opponere. tum illud quod dicitur, 'sive\nnive,' inrident, tum aucupia verborum et litterarum tendiculas in\ninvidiam vocant, tum vociferantur ex aequo et bono, non ex callido versutoque iure\nrem iudicari oportere; scriptum sequi calumniatoris esse bonique iudicis voluntatem\nscriptoris auctoritatemque defendere.\nin ista vero causa cum tu sis is qui te verbo litteraque defendas,\ncum tuae sint hae partes: 'unde deiectus es? an inde quo prohibitus es accedere?\nreiectus es, non deiectus,' cum tua sit haec oratio: 'fateor me homines coegisse,\nfateor armasse, fateor tibi mortem esse minitatum, fateor hoc interdicto praetoris\nvindicari, si voluntas et aequitas valeat; sed ego invenio in interdicto verbum unum\nubi delitiscam: non deieci te ex eo loco quem in locum prohibui ne venires'â€”in ista\ndefensione accusas eos qui consuluntur, quod aequitatis censeant rationem, non verbi\nhaberi oportere?\net hoc loco Scaevolam dixisti causam apud cviros non tenuisse;\nquem ego antea commemoravi, cum idem faceret quod tu nunc—tametsi ille in aliqua\ncausa faciebat, tu in nulla facis—tamen probasse nemini quod defendebat, quia verbis\noppugnare aequitatem videbatur. Cum id miror, te hoc in hac re alieno tempore et\ncontra quam ista causa postulasset defendisse, tum illud volgo in iudiciis et non\nnumquam ab ingeniosis hominibus defendi mihi mirum videri solet, nec iuris consultis\nconcedi nec ius civile in causis semper valere oportere.\nnam hoc qui disputant, si id dicunt non recte aliquid\nstatuere eos qui consulantur, non hoc debent dicere iuris consultis, sed hominibus\nstultis obtemperari non oportere; sin illos recte respondere concedunt et aliter\niudicari dicunt oportere, male iudicari oportere dicunt; neque enim fieri potest ut\naliud iudicari de iure, aliud responderi oporteat, nec ut quisquam iuris numeretur\nperitus qui id statuat esse ius quod non oporteat iudicari.\n'at est aliquando contra iudicatum.'\nprimum utrum recte, an perperam? si recte, id fuit ius\nquod iudicatum est; sin aliter, non dubium est utrum iudices an iuris consulti\nvituperandi sint. deinde, si de iure vario quippiam iudicatum est,\nnon potius contra iuris consultos statuunt, si aliter pronuntiatum\nest ac Mucio placuit, quam ex eorum auctoritate, si, ut Manilius statuebat, sic est\niudicatum. etenim ipse Crassus non ita causam apud cviros egit\nut contra iuris consultos diceret, sed ut hoc doceret, illud quod Scaevola\ndefendebat, non esse iuris, et in eam rem non solum rationes adferret, sed etiam Q.\nMucio, socero suo, multisque peritissimis hominibus auctoribus uteretur.\nnam qui ius\ncivile contemnendum putat, is vincula revellit non modo iudiciorum sed etiam\nutilitatis vitaeque communis; qui autem interpretes iuris vituperat, si imperitos\niuris esse dicit, de hominibus, non de iure civili detrahit; sin peritis non putat\nesse obtemperandum, non homines laedit, sed leges ac iura labefactat; quod vobis\nvenire in mentem profecto necesse est, nihil esse in civitate tam diligenter quam\nius civile retinendum. etenim hoc sublato nihil est qua re exploratum\ncuiquam possit esse quid suum aut quid alienum sit, nihil est quod aequabile inter\nomnis atque unum omnibus esse possit.\nitaque in ceteris controversiis atque iudiciis cum quaeritur\naliquid factum necne sit, verum an falsum proferatur, et fictus testis subornari\nsolet et interponi falsae tabulae, non numquam honesto ac probabili nomine bono viro\niudici error obici, improbo facultas dari ut, cum sciens perperam iudicarit, testem\ntamen aut tabulas secutus esse videatur; in iure nihil est eius modi, recuperatores,\nnon tabulae falsae, non testis improbus, denique nimia ista quae dominatur in\ncivitate potentia in hoc solo genere quiescit; quid agat, quo modo adgrediatur\niudicem, qua denique digitum proferat, non habet.\nillud enim potest dici iudici ab aliquo non tam verecundo homine\nquam gratioso: 'iudica hoc factum esse aut numquam esse factum; crede huic testi,\nhas comproba tabulas'; hoc non potest: 'statue cui filius agnatus sit, eius\ntestamentum non esse ruptum; iudica quod mulier sine tutore auctore promiserit,\ndeberi.' non est aditus ad huiusce modi res neque potentiae cuiusquam\nneque gratiae; denique, quo maius hoc sanctiusque videatur, ne pretio quidem\ncorrumpi iudex in eius modi causa potest.\niste vester testis qui ausus est dicere fecisse\nvideri eum de quo ne cuius rei argueretur quidem scire potuit, is ipse\nnumquam auderet iudicare deberi viro dotem quam mulier nullo auctore dixisset.\n\nO rem praeclaram vobisque ob hoc retinendam, recuperatores! quod enim est\nius civile? quod neque inflecti gratia neque perfringi potentia neque\nadulterari pecunia possit; quod si non modo oppressum sed etiam desertum aut\nneglegentius adservatum erit, nihil est quod quisquam sese habere certum aut a patre\naccepturum aut relicturum liberis arbitretur.\nquid enim refert aedis aut fundum relictum a patre aut aliqua\nratione habere bene partum, si incertum est, quae nunc tua iure mancipi sint, ea\npossisne retinere, si parum est communitum ius civile ac publica lege contra\nalicuius gratiam teneri non potest? quid, inquam, prodest fundum habere, si, quae\ndiligentissime descripta a maioribus iura finium, possessionum, aquarum itinerumque\nsunt, haec perturbari aliqua ratione commutarique possunt? mihi credite,\nmaior hereditas uni cuique nostrum venit in isdem bonis a iure et a legibus quam ab\neis a quibus illa ipsa nobis relicta sunt. nam ut perveniat ad me fundus\ntestamento alicuius fieri potest; ut retineam quod meum factum sit sine iure civili\nfieri non potest. fundus a patre relinqui potest, at usucapio fundi, hoc\nest finis sollicitudinis ac periculi litium, non a patre relinquitur, sed a legibus;\naquae ductus, haustus, iter, actus a patre, sed rata auctoritas harum rerum omnium\nab iure civili sumitur.\nquapropter non\nminus diligenter ea quae a maioribus accepistis, publica patrimonia iuris quam\nprivatae rei vestrae retinere debetis, non solum quod haec iure civili saepta sunt\nverum etiam quod patrimonium unius incommodo dimittetur, ius amitti non potest sine\nmagno incommodo civitatis.\nin hac ipsa causa, recuperatores, si hoc nos non obtinemus, vi armatis\nhominibus deiectum esse eum quem vi armatis hominibus pulsum fugatumque esse\nconstat, Caecina rem non amittet, quam ipsam animo forti, si tempus ita ferret,\namitteret, in possessionem in praesentia non restituetur, nihil amplius;\npopuli Romani causa, civitatis ius, bona, fortunae\npossessionesque omnium in dubium incertumque revocantur. vestra\nauctoritate hoc constituetur, hoc praescribetur: quicum tu posthac de possessione\ncontendes, eum si ingressum modo in praedium deieceris, restituas oportebit; sin\nautem ingredienti cum armata multitudine obvius fueris et ita venientem reppuleris,\nfugaris, averteris, non restitues. Iuris si haec vox est, esse vim non in caede\nsolum sed etiam in animo, libidinis, nisi cruor appareat, vim non esse factam;\niuris, deiectum esse qui prohibitus sit, libidinis, nisi ex eo loco ubi vestigium\nimpresserit deici neminem posse;\niuris, rem et\nsententiam et aequitatem plurimum valere oportere, libidinis, verbo ac littera ius\nomne intorqueri: vos statuite, recuperatores, utrae voces vobis honestiores et\nutiliores esse videantur.\nhoc loco percommode accidit quod non adest is qui paulo ante adfuit et\nadesse nobis frequenter in hac causa solet, vir ornatissimus, C. Aquilius; nam ipso\npraesente de virtute eius et prudentia timidius dicerem, quod et ipse pudore quodam\nadficeretur ex sua laude et me similis ratio pudoris a praesentis laude tardaret;\ncuius auctoritati dictum est ab illa causa concedi nimium non oportere.\nnon vereor de tali viro ne plus dicam quam vos aut\nsentiatis aut apud vos commemorari velitis.\nquapropter hoc dicam, numquam eius auctoritatem nimium valere cuius\nprudentiam populus Romanus in cavendo, non in decipiendo perspexerit, qui iuris\ncivilis rationem numquam ab aequitate seiunxerit, qui tot annos ingenium, laborem,\nfidem suam populo Romano promptam expositamque praebuerit; qui ita iustus est et\nbonus vir ut natura, non disciplina, consultus esse videatur, ita peritus ac prudens\nut ex iure civili non scientia solum quaedam verum etiam bonitas nata videatur,\ncuius tantum est ingenium, ita probata fides ut quicquid inde haurias purum te\nliquidumque haurire sentias.\nqua re\npermagnam initis a nobis gratiam, cum eum auctorem defensionis nostrae esse dicitis.\nillud autem miror, quem vos aliquid contra me sentire dicatis, cur\neum auctorem vos pro me appelletis, nostrum nominetis. verum tamen quid\nait vester iste auctor? 'Qvibvs qvidqve verbis actvm pronvntiatvmqve\nsit.' conveni ego ex isto\ngenere consultorum non neminem, ut opinor, istum ipsum quo vos auctore rem istam\nagere et defensionem causae constituere vos dicitis. qui cum istam\ndisputationem mecum ingressus esset, non posse probari quemquam esse deiectum nisi\nex eo loco in quo fuisset, rem et sententiam interdicti mecum facere fatebatur,\nverbo me excludi dicebat, a verbo autem posse recedi non arbitrabatur.\nCum exemplis uterer multis ex omni memoria antiquitatis a\nverbo et ab scripto plurimis saepe in rebus ius et aequi bonique rationem esse\nseiunctam, semperque id valuisse plurimum quod in se auctoritatis habuisset\naequitatisque plurimum, consolatus est me et ostendit in hac ipsa causa nihil esse\nquod laborarem; nam verba ipsa sponsionis facere mecum, si vellem diligenter\nattendere. 'quonam,' inquam, 'modo?' 'quia certe,' inquit,\n'deiectus est Caecina vi hominibus armatis aliquo ex loco; si non ex eo loco quem in\nlocum venire voluit, at ex eo certe unde fugit.' 'quid tum?'\n'praetor,' inquit, 'interdixit ut, unde deiectus esset, eo\nrestitueretur, hoc est, quicumque is locus esset unde deiectus esset. Aebutius autem\nqui fatetur aliquo ex loco deiectum esse Caecinam, is quoniam se restituisse dixit,\nnecesse est male fecerit sponsionem.'\nquid est, Piso? placet tibi nos pugnare verbis? placet causam iuris\net aequitatis et non nostrae possessionis, sed omnino possessionum omnium\nconstituere in verbo? ego quid mihi videretur, quid a maioribus\nfactitatum, quid horum auctoritate quibus iudicandum est dignum esset, ostendi; id\nverum, id aequum, id utile omnibus esse spectari, quo consilio et qua sententia, non\nquibus quidque verbis esset actum. tu me ad verbum vocas; non ante veniam\nquam recusaro. nego oportere, nego obtineri posse, nego ullam rem esse\nquae aut comprehendi satis aut caveri aut excipi possit, si aut praeterito aliquo\nverbo aut ambigue posito re et sententia cognita non id quod intellegitur, sed id\nquod dicitur valebit.\nquoniam satis recusavi, venio iam quo vocas. quaero abs te\nsimne deiectus, non de Fulciniano fundo; neque enim praetor, 'si ex eo fundo essem\ndeiectus,' ita me restitui iussit, sed 'eo unde deiectus essem.' sum ex\nproximo vicini fundo deiectus, qua adibam ad istum fundum, sum de via, sum certe\nalicunde, sive de privato sive de publico; eo restitui sum iussus.\nrestituisse te dixti; nego me ex decreto praetoris restitutum esse.\nquid ad haec dicimus? aut tuo, quem ad modum dicitur,\ngladio aut nostro defensio tua conficiatur necesse est.\nsi ad interdicti sententiam confugis et, de quo fundo\nactum sit tum cum Aebutius restituere iubebatur, id quaerendum esse dicis neque\naequitatem rei verbi laqueo capi putas oportere, in meis castris praesidiisque\nversaris; mea, mea est ista defensio, ego hoc vociferor, ego omnis homines deosque\ntestor, cum maiores vim armatam nulla iuris defensione texerint, non vestigium eius\nqui deiectus sit, sed factum illius qui deiecerit, in iudicium venire; deiectum esse\nqui fugatus sit, vim esse factam cui periculum mortis sit iniectum. sin\nhunc locum fugis et reformidas et me ex hoc,\nut\nita dicam, campo aequitatis ad istas verborum angustias et ad omnis litterarum\nangulos revocas, in eis ipsis intercludere insidiis quas mihi conaris opponere.\n'non deieci, sed reieci.' peracutum hoc tibi videtur, hic\nest mucro defensionis tuae; in eum ipsum causa tua incurrat necesse est.\nego enim tibi refero: si non sum ex eo loco deiectus quo prohibitus\nsum accedere, at ex eo sum deiectus quo accessi, unde fugi. si praetor\nnon distinxit locum quo me restitui iuberet, et restitui iussit, non sum ex decreto\nrestitutus.\nvelim, recuperatores, hoc totum si vobis versutius quam mea consuetudo\ndefendendi fert videbitur, sic existimetis; primum alium, non me excogitasse, deinde\nhuius rationis non modo non inventorem, sed ne probatorem quidem esse me, idque me\nnon ad meam defensionem attulisse, sed illorum defensioni rettulisse; me posse pro\nmeo iure dicere neque in hac re quam ego protuli quaeri oportere quibus verbis\npraetor interdixerit, sed de quo loco sit actum cum interdixit, neque in vi\narmatorum spectari oportere in quo loco sit facta vis, verum sitne facta; te vero\nnullo modo posse defendere in qua re tu velis verba spectari oportere, in qua re\nnolis non oportere.\nverum tamen ecquid mihi respondetur ad illud quod ego iam antea dixi, non\nsolum re et sententia sed verbis quoque hoc interdictum ita esse compositum ut nihil\ncommutandum videretur? attendite, quaeso, diligenter, recuperatores; est\nenim vestri ingeni non meam, sed maiorum prudentiam cognoscere; non enim id sum\ndicturus quod ego invenerim, sed quod illos non fugerit. Cum de vi interdicitur, duo\ngenera causarum esse intellegebant ad quae interdictum pertineret, unum, si qui ex\neo loco ubi fuisset se deiectum diceret, alterum, si qui ab eo loco quo veniret; et\nhorum utrumque neque praeterea quicquam potest accidere, recuperatores.\nid adeo sic considerate. si qui\nmeam familiam de meo fundo deiecerit, ex eo me loco deiecerit; si qui\nmihi praesto fuerit cum armatis hominibus extra meum fundum et me introire\nprohibuerit, non ex eo, sed ab eo loco me deiecerit. ad haec duo genera\nrerum unum verbum quod satis declararet utrasque res invenerunt, ut, sive ex fundo\nsive a fundo deiectus essem, uno atque eodem interdicto restituerer 'vnde\ntv.' hoc verbum 'vnde' utrumque declarat, et\nex quo loco et a quo loco. Vnde deiectus est Cinna? ex urbe. Vnde\nTelesinus? ab urbe. Vnde deiecti Galli? A Capitolio. Vnde qui cum Graccho\nfuerunt?\nex Capitolio.\nvidetis igitur hoc uno verbo 'vnde' significari res\nduas, et ex quo et a quo. Cum autem eo restitui iubet, ita iubet ut, si Galli a\nmaioribus nostris postularent ut eo restituerentur unde deiecti essent, et aliqua vi\nhoc adsequi possent, non, opinor, eos in cuniculum qua adgressi erant sed in\nCapitolium restitui oporteret. hoc enim intellegitur: vnde\ndeiecisti, sive ex quo loco sive a quo loco, eo\nrestitvas.\nhoc iam simplex est, in eum locum restituas: sive ex hoc loco deiecisti,\nrestitue in hunc locum, sive ab hoc loco, restitue in eum locum, non ex quo, sed a\nquo deiectus est. Vt si qui ex alto cum ad patriam accessisset, tempestate subito\nreiectus optaret ut, cum a patria deiectus esset, eo restitueretur, hoc, opinor,\noptaret ut a quo loco depulsus esset, in eum se fortuna restitueret, non in salum,\nsed in ipsam urbem quam petebat, sic quoniam verborum vim necessario similitudine\nrerum aucupamur, qui postulat ut a quo loco deiectus est, hoc est unde deiectus est,\neo restituatur, hoc postulat ut in eum ipsum locum restituatur.\nCum verba nos eo ducunt, tum\nres ipsa hoc sentire atque intellegere cogit. etenim, Piso,—redeo nunc ad\nilla principia defensionis meae—si quis te ex aedibus tuis vi hominibus armatis\ndeiecerit, quid ages? opinor, hoc interdicto quo nos usi sumus\npersequere. quid? si qui iam de foro redeuntem armatis hominibus domum\ntuam te introire prohibuerit, quid ages? Vtere eodem interdicto. Cum igitur praetor\ninterdixerit, unde deiectus es, ut eo restituaris, tu hoc idem quod ego dico et quod\nperspicuum est interpretabere, cum illud verbum 'vnde' in utramque\nrem valeat, eoque tu restitui sis iussus, tam te in aedis tuas restitui oportere, si\ne vestibulo, quam si ex interiore aedium parte deiectus sis.\nVt vero iam, recuperatores, nulla dubitatio sit, sive rem sive verba spectare voltis,\nquin secundum nos iudicetis, exoritur hic iam obrutis rebus omnibus et perditis illa\ndefensio, eum deici posse qui tum possideat; qui non possideat, nullo modo posse;\nitaque, si ego sim a tuis aedibus deiectus, restitui non oportere, si ipse sis,\noportere. numera quam multa in ista defensione falsa sint, Piso.\nac primum illud attende, te iam ex illa ratione esse depulsum, quod\nnegabas quemquam deici posse nisi inde ubi tum esset; iam posse concedis; eum qui\nnon possideat negas deici posse.\ncur ergo aut in illud cotidianum interdictum\n'vnde ille me vi deiecit' additur 'cvm ego\npossiderem,' si deici nemo potest qui non possidet, aut in hoc\ninterdictum de hominibvs armatis non additur, si oportet quaeri\npossederit necne? negas deici, nisi qui possideat. ostendo, si\nsine armatis coactisve hominibus deiectus quispiam sit, eum qui fateatur se\ndeiecisse vincere sponsionem, si ostendat eum non possedisse. negas\ndeici, nisi qui possideat. ostendo ex hoc interdicto de armatis\nhominibvs, qui possit ostendere non possedisse eum qui deiectus sit,\ncondemnari tamen sponsionis necesse esse, si fateatur esse deiectum.\ndupliciter homines deiciuntur, aut sine\ncoactis armatisve hominibus aut per eius modi rationem atque vim. ad duas\ndissimilis res duo diiuncta interdicta sunt. in illa vi cotidiana non\nsatis est posse docere se deiectum, nisi ostendere potest, cum possideret, tum\ndeiectum. ne id quidem satis est, nisi docet ita se possedisse\nut nec vi nec clam nec precario possederit. itaque is qui\nse restituisse dixit magna voce saepe confiteri solet se vi deiecisse, verum illud\naddit: 'non possidebat' vel etiam, cum hoc ipsum concessit, vincit tamen sponsionem,\nsi planum facit ab se illum aut vi aut clam aut precario possedisse.\nvidetisne quot defensionibus eum qui sine\narmis ac multitudine vim fecerit uti posse maiores voluerint? hunc vero\nqui ab iure, officio, bonis moribus ad ferrum, ad arma, ad caedem confugerit, nudum\nin causa destitutum videtis, ut, qui armatus de possessione contendisset, inermis\nplane de sponsione certaret. ecquid igitur interest, Piso, inter haec\ninterdicta? ecquid interest utrum in hoc sit additum 'cvm A. Caecina\npossideret' necne? ecquid te ratio iuris, ecquid\ninterdictorum dissimilitudo, ecquid auctoritas maiorum commovet? si esset\nadditum, de eo quaeri oporteret; additum non est, tamen oportebit? atque\nego in hoc Caecinam non defendo;\npossedit enim\nCaecina, recuperatores; et id, tametsi extra causam est, percurram tamen brevi ut\nnon minus hominem ipsum quam ius commune defensum velitis. Caesenniam possedisse\npropter usum fructum non negas. qui colonus habuit conductum de Caesennia\nfundum, cum idem ex eadem conductione fuerit in fundo, dubium est quin, si Caesennia\ntum possidebat, cum erat colonus in fundo, post eius mortem heres eodem iure\npossederit? deinde ipse Caecina cum circuiret praedia, venit in istum\nfundum, rationes a colono accepit.\nsunt\nin eam rem testimonia. postea cur tu, Aebuti, de isto potius fundo quam\nde alio, si quem habes, Caecinae denuntiabas, si Caecina non possidebat?\nipse porro Caecina cur se moribus deduci volebat idque tibi de\namicorum et de Aquili sententia responderat.\nat enim Sulla legem tulit. Vt nihil de illo tempore, nihil de calamitate\nrei publicae querar, hoc tibi respondeo, ascripsisse eundem Sullam in eadem lege:\n'si qvid ivs non esset rogarier, eivs ea lege nihilvm rogatvm.'\nquid est quod ius non sit, quod populus iubere aut vetare non possit?\nVt ne longius abeam, declarat ista ascriptio esse aliquid; nam, nisi esset, hoc in\nomnibus legibus non ascriberetur.\nsed\nquaero de te, putesne, si populus iusserit me tuum aut te meum servum\nesse, id iussum ratum atque firmum futurum. perspicis hoc nihil esse et\nfateris; qua in re primum illud concedis, non quicquid populus iusserit, ratum esse\noportere; deinde nihil rationis adfers quam ob rem, si libertas adimi nullo modo\npossit, civitas possit. nam et eodem modo de utraque re traditum nobis\nest, et, si semel civitas adimi potest, retineri libertas non potest. qui\nenim potest iure Quiritium liber esse is qui in numero Quiritium non est?\natque ego hanc adulescentulus causam cum\nagerem contra hominem disertissimum nostrae civitatis, C. Cottam,\nprobavi. Cum Arretinae mulieris libertatem defenderem et Cotta xviris\nreligionem iniecisset non posse nostrum sacramentum iustum iudicari, quod Arretinis\nadempta civitas esset, et ego vehementius contendissem civitatem adimi non posse,\nxviri prima actione non iudicaverunt; postea re quaesita et\ndeliberata sacramentum nostrum iustum iudicaverunt. atque hoc et contra\ndicente Cotta et Sulla vivo iudicatum est. iam vero in ceteris rebus ut\nomnes qui in eadem causa sunt et lege agant et suum ius persequantur, et omni iure\ncivili sine cuiusquam aut magistratus aut iudicis aut periti hominis aut imperiti\ndubitatione utantur, quid ego commemorem? Dubium esse nemini vestrum certo\nscio.\nquaeri hoc solere me non praeterit—ut ex me ea quae tibi in mentem non\nveniunt audias—quem ad modum, si civitas adimi non possit, in colonias Latinas saepe\nnostri cives profecti sint. aut sua voluntate aut legis multa profecti\nsunt; quam multam si sufferre voluissent, manere in civitate potuissent. quid? quem pater patratus dedidit aut suus\npater populusve vendidit, quo is iure amittit civitatem? Vt religione civitas\nsolvatur civis Romanus deditur; qui cum est acceptus, est eorum quibus est deditus;\nsi non accipiunt, ut Mancinum Numantini, retinet integram causam et ius\ncivitatis. si pater vendidit eum quem in suam potestatem susceperat, ex\npotestate dimittit. iam populus cum eum vendit qui miles factus non est,\nnon adimit ei libertatem, sed iudicat non esse\neum liberum qui, ut liber sit, adire periculum noluit; cum autem incensum vendit,\nhoc iudicat, cum ei qui in servitute iusta fuerunt censu liberentur, eum qui, cum\nliber esset, censeri noluerit, ipsum sibi libertatem abiudicavisse. quod\nsi maxime hisce rebus adimi libertas aut civitas potest, non intellegunt qui haec\ncommemorant, si per has rationes maiores adimi posse voluerunt, alio modo noluisse?\nnam ut haec ex iure civili\nproferunt, sic adferant velim quibus lege aut rogatione civitas aut libertas erepta\nsit. nam quod ad exsilium attinet, perspicue intellegi potest quale sit.\nexsilium enim non supplicium est, sed perfugium portusque supplici.\nnam quia volunt poenam aliquam subterfugere aut calamitatem, eo solum\nvertunt, hoc est sedem ac locum mutant. itaque nulla in lege nostra\nreperietur, ut apud ceteras civitates, maleficium ullum exsilio esse\nmultatum; sed cum homines vincula, neces ignominiasque vitant, quae sunt legibus\nconstitutae, confugiunt quasi ad aram in exsilium. qui si in civitate\nlegis vim subire vellent, non prius civitatem quam vitam amitterent; quia nolunt,\nnon adimitur eis civitas, sed ab eis relinquitur atque deponitur. nam,\ncum ex nostro iure duarum civitatum nemo esse possit, tum amittitur haec civitas\ndenique, cum is qui profugit receptus est in exsilium, hoc est in aliam civitatem.\nnon me praeterit, recuperatores, tametsi de hoc iure permulta praetereo,\ntamen me longius esse prolapsum quam ratio vestri iudici postularit.\nverum id feci, non quo vos hanc in hac causa defensionem desiderare\narbitrarer, sed ut omnes intellegerent nec ademptam cuiquam civitatem esse neque\nadimi posse. hoc cum eos scire volui quibus Sulla voluit iniuriam facere,\ntum omnis ceteros novos veteresque civis. neque enim ratio adferri potest\ncur, si cuiquam novo civi potuerit adimi civitas, non omnibus patriciis, omnibus\nantiquissimis civibus possit.\nnam ad\nhanc quidem causam nihil hoc pertinuisse primum ex eo intellegi potest quod vos\nea de re iudicare non debetis; deinde quod Sulla ipse ita tulit de\ncivitate ut non sustulerit horum nexa atque hereditates. iubet enim eodem\niure esse quo fuerint Ariminenses; quos quis ignorat duodecim coloniarum fuisse et a\ncivibus Romanis hereditates capere potuisse? quod si adimi civitas A.\nCaecinae lege potuisset, magis illam rationem tamen omnes boni quaereremus, quem ad\nmodum spectatissimum pudentissimumque hominem, summo consilio, summa virtute, summa\nauctoritate domestica praeditum, levatum iniuria civem retinere possemus, quam uti\nnunc, cum de iure civitatis nihil potuerit deperdere, quisquam exsistat nisi tui,\nSexte, similis et stultitia et impudentia qui huic civitatem ademptam esse dicat.\nqui quoniam, recuperatores, suum\nius non deseruit neque quicquam illius audaciae petulantiaeque concessit, de reliquo\niam communem causam populique Romani ius in vestra fide ac religione\ndeponit. is homo est, ita se probatum\nvobis vestrique similibus semper voluit ut id non minus in hac causa laborarit ne\ninique contendere aliquid quam ne dissolute relinquere videretur, nec minus\nvereretur ne contemnere Aebutium quam ne ab eo contemptus esse existimaretur.\nquapropter, si quid extra iudicium est quod homini tribuendum sit, habetis\nhominem singulari pudore, virtute cognita et spectata fide, amplissimo totius\nEtruriae nomine, in utraque fortuna cognitum multis signis et virtutis et\nhumanitatis. si quid in contraria parte in homine offendendum est,\nhabetis eum, ut nihil dicam amplius, qui se homines coegisse fateatur.\nsin hominibus remotis de causa quaeritis, cum iudicium de vi sit, is\nqui arguitur vim se hominibus armatis fecisse fateatur, verbo se, non aequitate,\ndefendere conetur, id quoque ei verbum ipsum ereptum esse videatis, auctoritatem\nsapientissimorum hominum facere nobiscum, in iudicium non venire utrum A. Caecina\npossederit necne, tamen doceri possedisse; multo etiam minus quaeri A. Caecinae\nfundus sit necne, me tamen id ipsum docuisse, fundum esse Caecinae: cum haec ita\nsint, statuite quid vos tempora rei publicae de armatis hominibus, quid illius\nconfessio de vi, quid nostra decisio de aequitate, quid ratio interdicti de iure\nadmoneat ut iudicetis.\n"};
