var sequence = {"name":"Cicero, Marcus Tullius. Pro L. Flacco","data":"Cum in maximis periculis huius urbis atque imperi, gravissimo atque acerbissimo\nrei publicae casu, socio atque adiutore consiliorum periculorumque meorum L.\nFlacco, caedem a vobis, coniugibus, liberis vestris, vastitatem a templis,\ndelubris, urbe, Italia depellebam, sperabam, iudices, honoris potius L. Flacci\nme adiutorem futurum quam miseriarum deprecatorem. quod enim esset\npraemium dignitatis quod populus Romanus, cum huius maioribus semper detulisset,\nhuic denegaret, cum L. Flaccus veterem Valeriae gentis in liberanda patria\nlaudem prope quingentesimo anno rei publicae rettulisset?\nsed si forte aliquando aut benefici huius\nobtrectator aut virtutis hostis aut laudis invidus exstitisset, existimabam L.\nFlacco multitudinis potius imperitae, nullo tamen cum periculo, quam\nsapientissimorum et lectissimorum virorum iudicium esse subeundum.\netenim quibus auctoribus et defensoribus omnium tum salus esset\nnon civium solum verum etiam gentium defensa ac retenta, neminem umquam putavi\nper eos ipsos periculum huius fortunis atque insidias creaturum. quod\nsi esset aliquando futurum ut aliquis de L. Flacci pernicie\ncogitaret, numquam tamen existimavi, iudices, D. Laelium, optimi viri filium,\noptima ipsum spe praeditum summae dignitatis, eam suscepturum accusationem quae\nsceleratorum civium potius odio et furori quam ipsius virtuti atque institutae\nadulescentiae conveniret. etenim cum a clarissimis viris iustissimas\ninimicitias saepe cum bene meritis civibus depositas esse vidissem, non sum\narbitratus quemquam amicum rei publicae, postea quam L. Flacci amor in patriam\nperspectus esset, novas huic inimicitias nulla accepta iniuria denuntiaturum.\nsed quoniam, iudices, multa nos\net in nostris rebus et in re publica fefellerunt, ferimus ea quae sunt ferenda;\ntantum a vobis petimus ut omnia rei publicae subsidia, totum statum civitatis,\nomnem memoriam temporum praeteritorum, salutem praesentium, spem reliquorum in\nvestra potestate, in vestris sententiis, in hoc uno iudicio positam esse et\ndefixam putetis. si umquam res publica consilium, gravitatem,\nsapientiam, providentiam iudicum imploravit, hoc, hoc inquam, tempore implorat.\nnon estis de Lydorum aut Mysorum\naut Phrygum, qui huc compulsi concitatique venerunt, sed de vestra re publica\niudicaturi, de civitatis statu, de communi salute, de spe bonorum omnium, si qua\nreliqua est etiam nunc quae fortium civium mentis cogitationesque sustentet;\nomnia alia perfugia bonorum, praesidia innocentium, subsidia rei publicae,\nconsilia, auxilia, iura ceciderunt.\nquem enim appellem, quem obtester, quem implorem?\nsenatumne? at is ipse auxilium petit a vobis et\nconfirmationem auctoritatis suae vestrae potestati permissam esse sentit.\nan equites Romanos? indicabitis principes eius ordinis\nquinquaginta quid cum omnibus senseritis. an populum Romanum?\nat is quidem omnem suam de nobis potestatem tradidit vobis.\nquam ob rem nisi hoc loco, nisi apud vos, nisi per vos, iudices,\nnon auctoritatem, quae amissa est, sed salutem nostram, quae spe exigua\nextremaque pendet, tenuerimus, nihil est praeterea quo confugere possimus; nisi\nforte quae res hoc iudicio temptetur, quid agatur, cui causae fundamenta\niaciantur, iudices, non videtis.\ncondemnatus est is qui Catilinam signa patriae inferentem\ninteremit; quid est causae cur non is qui Catilinam ex urbe expulit pertimescat?\nrapitur ad poenam qui indicia communis exiti cepit; cur sibi\nconfidat is qui ea proferenda et patefacienda curavit? socii\nconsiliorum, ministri comitesque vexantur; quid auctores, quid duces, quid\nprincipes sibi exspectent? atque utinam inimici nostri ac bonorum\nomnium mecum potius aestiment, utrum tum omnes boni duces nostri an comites\nfuerint ad communem conservandam salutem\nstrangulatos maluit dicere.\nquid sibi meus necessarius caetra voluit?\nquid vero Decianus?\nVtinam esset proprie mea! senatus igitur magna ex parte\ndi, inquam, immortales Lentulum\nexternum cum domestica vita naturaque constaret. itaque non\npatiar, D. Laeli, te tibi hoc sumere atque hanc ceteris in posterum, nobis in\npraesens tempus legem condicionemque\nCum adulescentiam notaris, cum reliquum tempus aetatis turpitudinis maculis\nconsperseris, cum privatarum rerum ruinas, cum domesticas labes, cum urbanam\ninfamiam, cum Hispaniae, Galliae, Ciliciae, Cretae, quibus in provinciis non\nobscure versatus est, vitia et flagitia protuleris, tum denique quid Tmolitae et\nDorylenses de L. Flacco existiment audiemus. quem vero tot tam\ngravesque provinciae salvum esse cupiant, quem plurimi cives tota ex Italia\ndevincti necessitudine ac vetustate defendant, quem haec communis nostrum omnium\npatria propter recentem summi benefici memoriam complexa teneat, hunc etiam si\ntota Asia deposcit ad supplicium, defendam, resistam. quid? si neque\ntota neque optima neque incorrupta neque sua sponte nec iure nec more nec vere\nnec religiose nec integre, si impulsa, si sollicitata, si concitata, si coacta,\nsi impie, si temere, si cupide, si inconstanter nomen suum misit in hoc iudicium\nper egentissimos testis, ipsa autem nihil queri vere de iniuriis potest,\ntamenne, iudices, haec ad breve tempus audita longinqui temporis cognitarum\nrerum fidem derogabunt? tenebo igitur hunc ordinem defensor quem\nfugit inimicus, et accusatorem urgebo atque insequar et ultro crimen ab\nadversario flagitabo. quid est, Laeli? num quid ea d . . d . . ea . .\nf no qui quidem non in umbra neque in illius aetatis disciplinis\nartibusque versatus est? etenim puer cum patre consule ad bellum est\nprofectus. nimirum etiam hoc ipso nomine aliquid . . ia sus\nsed si neque Asiae luxuries infirmissimum tempus aetatis\nex hoc aetatis gradu se ad exercitum C. Flacci patrui contulit.\ntribunus militaris cum P. Servilio, gravissimo et sanctissimo cive,\nprofectus.\nquorum amplissimis iudiciis ornatus quaestor factus est.\nM. Pisone, qui cognomen frugalitatis, nisi accepisset, ipse peperisset.\nidem novum bellum suscepit atque confecit.\nnon Asiae testibus, sed accusatoribus contubernalibus traditus.\nhunc igitur virum, Laeli, quibus tandem rebus oppugnas?\nfuit P. Servilio imperatore in Cilicia tribunus militum; ea res\nsiletur. fuit M. Pisoni quaestor in Hispania; vox de quaestura missa\nnulla est. bellum Cretense ex magna parte gessit atque una cum summo\nimperatore sustinuit; muta est huius temporis accusatio. praeturae\niuris dictio, res varia et multiplex ad suspiciones et simultates, non\nattingitur. at vero in summo et periculosissimo rei publicae tempore\netiam ab inimicis eadem praetura laudatur. at a testibus laeditur.\nante quam dico a quibus, qua spe, qua vi, qua re concitatis, qua\nlevitate, qua egestate, qua perfidia, qua audacia praeditis, dicam de genere\nuniverso et de condicione omnium nostrum. per deos immortalis!\niudices, vos, quo modo is qui anno ante Romae ius dixerat anno post in Asia ius\ndixerit, a testibus quaeretis ignotis, ipsi coniectura nihil iudicabitis?\nCum in tam varia iuris dictione tam multa decreta, tot hominum\ngratiosorum laesae sint voluntates, quae est umquam iacta non suspicio— quae\ntamen solet esse falsa—sed iracundiae vox aut doloris?\net is est reus avaritiae qui in uberrima re turpe compendium,\nin maledicentissima civitate, in suspiciosissimo negotio maledictum omne, non\nmodo crimen effugit? praetereo illa quae praetereunda non sunt,\nnullum huius in privatis rebus factum avarum, nullam in re pecuniaria\ncontentionem, nullam in re familiari sordem posse proferri. quibus\nigitur testibus ego hosce possum refutare nisi vobis?\nTmolites ille vicanus, homo non modo nobis sed ne inter suos\nquidem notus, vos docebit qualis sit L. Flaccus? quem vos modestissimum\nadulescentem, provinciae maximae sanctissimum virum, vestri exercitus\nfortissimum militem, diligentissimum ducem, temperatissimum legatum\nquaestoremque cognoverunt, quem vos praesentes constantissimum senatorem,\niustissimum praetorem atque amantissimum rei publicae civem iudicastis.\nde quibus vos aliis testes esse debetis, de eis ipsi alios\ntestis audietis? at quos testis? primum dicam, id quod est\ncommune, Graecos; non quo nationi huic ego unus maxime fidem derogem.\nnam si quis umquam de nostris hominibus a genere isto studio ac\nvoluntate non abhorrens fuit, me et esse arbitror et magis etiam tum cum plus\nerat oti fuisse. sed sunt in illo numero multi boni, docti, pudentes,\nqui ad hoc iudicium deducti non sunt, multi impudentes, inliterati, leves, quos\nvariis de causis video concitatos. verum tamen hoc dico de toto\ngenere Graecorum: tribuo illis litteras, do multarum artium disciplinam, non\nadimo sermonis leporem, ingeniorum acumen, dicendi copiam, denique etiam, si qua\nsibi alia sumunt, non repugno; testimoniorum religionem et fidem numquam ista\nnatio coluit, totiusque huiusce rei quae sit vis, quae auctoritas, quod pondus,\nignorant.\nVnde illud est: 'da mihi testimonium\nmutuum'? num Gallorum, num Hispanorum putatur? totum istud Graecorum\nest, ut etiam qui Graece nesciunt hoc quibus verbis a Graecis dici soleat\nsciant. itaque videte quo voltu, qua confidentia dicant; tum\nintellegetis qua religione dicant. numquam nobis ad rogatum\nrespondent, semper accusatori plus quam ad rogatum, numquam laborant quem ad\nmodum probent quod dicunt, sed quem ad modum se explicent dicendo.\niratus Flacco dixit M. Lurco quod, ut ipse aiebat, libertus erat\neius turpi iudicio condemnatus. nihil dixit quod laederet eum, cum\ncuperet; impediebat enim religio; tamen id quod dixit quanto cum pudore, quo\ntremore et pallore dixit!\nquam\npromptus homo P. Septimius, quam iratus de iudicio et de vilico!\ntamen haesitabat, tamen eius iracundiae religio non numquam\nrepugnabat. inimicus M. Caelius quod, cum in re manifesta putasset\nnefas esse publicanum iudicare contra publicanum, sublatus erat e numero\nrecuperatorum, tamen tenuit se neque attulit in iudicium quicquam ad laedendum\nnisi voluntatem. hi si Graeci\nfuissent, ac nisi nostri mores ac disciplina plus valeret quam dolor ac\nsimultas, omnes se spoliatos, vexatos, fortunis eversos esse dixissent. Graecus\ntestis cum ea voluntate processit ut laedat, non iuris iurandi, sed laedendi\nverba meditatur; vinci, refelli, coargui putat esse turpissimum; ad id se parat,\nnihil curat aliud. itaque non\noptimus quisque nec gravissimus, sed impudentissimus loquacissimusque deligitur.\nvos autem in privatis minimarum\nrerum iudiciis testem diligenter expenditis; etiam si formam hominis, si nomen,\nsi tribum nostis, mores tamen exquirendos putatis. qui autem dicit\ntestimonium ex nostris hominibus, ut se ipse sustentat, ut omnia verba\nmoderatur, ut timet ne quid cupide, ne quid iracunde, ne quid plus minusve quam\nsit necesse dicat! num illos item putatis, quibus ius iurandum iocus\nest, testimonium ludus, existimatio vestra tenebrae, laus, merces, gratia,\ngratulatio proposita est omnis in impudenti mendacio? sed non\ndilatabo orationem meam; etenim potest esse infinita, si mihi libeat totius\ngentis in testimoniis dicendis explicare levitatem. sed propius\naccedam; de his vestris testibus dicam.\nvehementem accusatorem nacti sumus, iudices, et inimicum in omni\ngenere odiosum ac molestum; quem spero his nervis fore magno usui et amicis et\nrei publicae; sed certe inflammatus incredibili cupiditate hanc causam\naccusationemque suscepit. qui comitatus in inquirendo!\ncomitatum dico; immo vero quantus exercitus! quae iactura, qui\nsumptus, quanta largitio! quae quamquam utilia sunt causae, timide\ntamen dico, quod vereor ne Laelius ex his rebus quas sibi suscepit gloriae causa\nputet aliquid oratione mea sermonis in sese aut invidiae esse quaesitum.\nitaque hanc partem totam relinquam; tantum a vobis petam,\niudices, ut, si quid ipsi audistis communi fama atque sermone de vi, de manu, de\narmis, de copiis, memineritis; quarum rerum invidia lege hac recenti ac nova\ncertus est inquisitioni comitum numerus constitutus.\nsed ut hanc vim omittam, quanta illa sunt quae,\nquoniam accusatorio iure et more sunt facta, reprehendere non possumus, queri\ntamen cogimur! primum quod sermo est tota Asia dissipatus Cn. Pompeium, quod L.\nFlacco esset vehementer inimicus, contendisse a Laelio, paterno amico ac\npernecessario, ut hunc hoc iudicio arcesseret, omnemque ei suam auctoritatem,\ngratiam, copias, opes ad hoc negotium conficiendum detulisse. id hoc\nveri similius Graecis hominibus videbatur quod paulo ante in eadem provincia\nfamiliarem Laelium Flacco viderant. Pompei autem auctoritas cum apud omnis tanta\nest quanta esse debet, tum excellit in ista provincia quam nuper et praedonum et\nregum bello liberavit. adiunxit illa ut eos qui domo exire nolebant\ntestimoni denuntiatione terreret, qui domi stare non poterant, largo et liberali\nviatico commoveret.\nsic adulescens\ningeni plenus locupletis metu, tenuis praemio, stultos errore permovit; sic sunt\nexpressa ista praeclara quae recitantur psephismata non sententiis neque\nauctoritatibus declarata, non iure iurando constricta, sed porrigenda manu\nprofundendoque clamore multitudinis concitatae.\nO morem praeclarum disciplinamque quam a maioribus accepimus, si quidem\nteneremus! sed nescio quo pacto iam de manibus elabitur. nullam enim\nilli nostri sapientissimi et sanctissimi viri vim contionis esse voluerunt; quae\nscisceret plebes aut quae populus iuberet, submota contione, distributis\npartibus, tributim et centuriatim discriptis ordinibus, classibus, aetatibus,\nauditis auctoribus, re multos dies promulgata et cognita iuberi vetarique\nvoluerunt.\nGraecorum autem totae res publicae\nsedentis contionis temeritate administrantur. itaque ut hanc Graeciam\nquae iam diu suis consiliis perculsa et adflicta est omittam, illa vetus quae\nquondam opibus, imperio, gloria floruit hoc uno malo concidit, libertate\nimmoderata ac licentia contionum. Cum in theatro imperiti homines rerum omnium\nrudes ignarique consederant, tum bella inutilia suscipiebant, tum seditiosos\nhomines rei publicae praeficiebant, tum optime meritos civis e civitate\neiciebant.\nquod si haec Athenis tum\ncum illae non solum in Graecia sed prope cunctis gentibus enitebant accidere\nsunt solita, quam moderationem putatis in Phrygia aut in Mysia contionum fuisse?\nnostras contiones illarum nationum homines plerumque perturbant;\nquid, cum soli sint ipsi, tandem fieri putatis? caesus est virgis\nCymaeus ille Athenagoras qui in fame frumentum exportare erat ausus.\ndata Laelio contio est. processit ille et Graecus apud\nGraecos non de culpa sua dixit, sed de poena questus est. porrexerunt\nmanus; psephisma natum est. hoc testimonium est? nuper\nepulati, paulo ante omni largitione saturati Pergameni, quod Mithridates qui\nmultitudinem illam non auctoritate sua, sed sagina tenebat se velle dixit, id\nsutores et zonarii conclamarunt. hoc testimonium est civitatis?\nego testis a Sicilia publice deduxi; verum erant ea testimonia\nnon concitatae contionis, sed iurati senatus.\nqua re iam non est mihi contentio cum teste, vobis, iudices,\nvidendum est, sintne haec testimonia putanda.\nadulescens bonus, honesto loco natus, disertus cum maximo\nornatissimoque comitatu venit in oppidum Graecorum, postulat contionem,\nlocupletis homines et gravis ne sibi adversentur testimoni denuntiatione\ndeterret, egentis et levis spe largitionis et viatico publico, privata etiam\nbenignitate prolectat. opifices et tabernarios atque illam omnem\nfaecem civitatum quid est negoti concitare, in eum praesertim qui nuper summo\ncum imperio fuerit, summo autem in amore esse propter ipsum imperi nomen non\npotuerit?\nmirandum vero est homines\neos quibus odio sunt nostrae secures, nomen acerbitati, scriptura, decumae,\nportorium morti, libenter adripere facultatem laedendi quaecumque detur!\nMementote igitur, cum audietis psephismata, non audire vos testimonia, audire\ntemeritatem volgi, audire vocem levissimi cuiusque, audire strepitum\nimperitorum, audire contionem concitatam levissimae nationis. itaque\nperscrutamini penitus naturam rationemque criminum; iam nihil praeter spem,\nnihil praeter terrorem ac minas reperietis.\nin aerario nihil habent civitates, nihil in vectigalibus.\nduae rationes conficiendae pecuniae, aut versura aut tributo; nec\ntabulae creditoris proferuntur nec tributi confectio ulla recitatur.\nquam vero facile falsas rationes inferre et in tabulas quodcumque\ncommodum est referre soleant, ex Cn. Pompei litteris ad Hypsaeum et Hypsaei ad\nPompeium missis, quaeso, cognoscite. Litterae Pompei et Hypsaei.\nsatisne vobis coarguere his auctoribus dissolutam Graecorum\nconsuetudinem licentiamque impudentem videmur? Nisi forte qui Cn. Pompeium, qui\npraesentem, qui nullo impellente fallebant, eos urgente Laelio in absentem et in\nL. Flaccum aut timidos fuisse aut religiosos putamus.\nsed fuerint incorruptae litterae domi; nunc vero\nquam habere auctoritatem aut quam fidem possunt? triduo lex ad\npraetorem deferri, iudicum signis obsignari iubet; tricesimo die vix deferuntur.\nne corrumpi tabulae facile possint, idcirco lex obsignatas in\npublico poni voluit; at obsignantur corruptae. quid refert igitur\ntanto post ad iudices deferantur, an omnino non deferantur?\nquid? si testium studium cum accusatore sociatum est, tamenne isti\ntestes habebuntur? Vbi est igitur illa exspectatio quae versari in iudiciis\nsolet? nam antea, cum dixerat accusator acriter et vehementer, cumque\ndefensor suppliciter demisseque responderat, tertius ille erat exspectatus locus\ntestium, qui aut sine ullo studio dicebant aut cum dissimulatione aliqua\ncupiditatis. hoc vero quid est?\nVna\nsedent, ex accusatorum subselliis surgunt, non dissimulant, non verentur.\nde subselliis queror? una ex domo prodeunt; si verbo\ntitubaverint, quo revertantur non habebunt. an quisquam esse testis\npotest quem accusator sine cura interroget nec metuat ne sibi aliquid quod ipse\nnolit respondeat? Vbi est igitur illa laus oratoris quae vel in accusatore antea\nvel in patrono spectari solebat: 'bene testem interrogavit; callide accessit,\nreprehendit; quo voluit adduxit; convicit et elinguem reddidit?'\nquid tu istum roges, Laeli, qui, prius\nquam hoc 'te rogo' dixeris, plura etiam effundet quam\ntu ei domi ante praescripseris? quid ego autem defensor rogem?\nnam aut oratio testium refelli solet aut vita laedi.\nqua disputatione orationem refellam eius qui dicit: 'dedimus,'\nnihil amplius? in hominem dicendum est igitur, cum oratio\nargumentationem non habet. quid dicam in ignotum?\nquerendum est ergo et deplorandum, id quod iam dudum facio, de\nomni accusationis iniquitate, primum de communi genere testium; dicit enim natio\nminime in testimoniis dicendis religiosa. propius accedo; nego esse\nista testimonia quae tu psephismata appellas, sed fremitum egentium et motum\nquendam temerarium Graeculae contionis. intrabo etiam magis.\nqui gessit non adest, qui numerasse dicitur non est deductus;\nprivatae litterae nullae proferuntur, publicae retentae sunt in accusatorum\npotestate; summa est in testibus; hi vivunt cum inimicis, adsunt cum\nadversariis, habitant cum accusatoribus.\nVtrum\nhic tandem disceptationem et cognitionem veritatis, an innocentiae labem aliquam\naut ruinam fore putatis? multa enim sunt eius modi, iudices, ut,\netiam si in homine ipso de quo agitur neglegenda sint, tamen in condicione atque\nin exemplo pertimescenda videantur. si quem infimo loco natum, nullo splendore vitae, nulla\ncommendatione famae defenderem, tamen civem a civibus communis humanitatis iure\nac misericordia deprecarer, ne ignotis testibus, ne incitatis, ne accusatoris\nconsessoribus, convivis, contubernalibus, ne hominibus levitate Graecis,\ncrudelitate barbaris civem ac supplicem vestrum dederetis, ne periculosam\nimitationem exempli reliquis in posterum proderetis.\nsed cum L. Flacci res agatur, qua ex familia qui\nprimus consul factus est primus in hac civitate consul fuit, cuius virtute\nregibus exterminatis libertas in re publica constituta est, quae usque ad hoc\ntempus honoribus, imperiis, rerum gestarum gloria continuata permansit, cumque\nab hac perenni contestataque virtute maiorum non modo non degeneraverit L.\nFlaccus sed, quam maxime florere in generis sui gloria viderat, laudem patriae\nin libertatem vindicandae praetor adamarit, in hoc ego reo ne quod perniciosum\nexemplum prodatur pertimescam, in quo, etiam si quid errasset, omnes boni\nconivendum esse arbitrarentur?\nquod\nquidem ego non modo non postulo, sed contra, iudices, vos oro et obtestor ut\ntotam causam quam maxime intentis oculis, ut aiunt, acerrime contemplemini.\nnihil religione testatum, nihil veritate fundatum, nihil dolore\nexpressum, contraque omnia corrupta libidine, iracundia, studio, pretio,\nperiurio reperientur.\netenim iam universa istorum cognita cupiditate accedam ad singulas\nquerelas criminationesque Graecorum. classis nomine pecuniam\ncivitatibus imperatam queruntur. quod nos factum, iudices,\nconfitemur. sed si hoc crimen est, aut in eo est quod non licuerit\nimperare, aut in eo quod non opus fuerit navibus, aut in eo quod nulla hoc\npraetore classis navigarit. licuisse ut intellegas, cognosce quid me\nconsule senatus decreverit, cum quidem nihil a superioribus continuorum annorum\ndecretis discesserit. Senatvs consvltvm.\nproximum est ergo ut opus fuerit classe necne quaeramus. Vtrum igitur\nhoc Graeci statuent aut ullae exterae nationes, an nostri praetores, nostri\nduces, nostri imperatores? equidem existimo in eius modi regione\natque provincia quae mari cincta, portibus distincta, insulis circumdata esset,\nnon solum praesidi sed etiam ornandi imperi causa navigandum fuisse.\nhaec enim ratio ac magnitudo animorum in\nmaioribus nostris fuit ut, cum in privatis rebus suisque sumptibus minimo\ncontenti tenuissimo cultu viverent, in imperio atque in publica dignitate omnia\nad gloriam splendoremque revocarent. quaeritur enim in re domestica\ncontinentiae laus, in publica dignitatis. quod si etiam praesidi\ncausa classem habuit, quis erit tam iniquus qui reprehendat? 'nulli\nerant praedones.' quid? nullos fore quis praestare poterat?\n'minuis,' inquit, 'gloriam Pompei.' immo tu auges\nmolestiam.\nille enim classis\npraedonum, urbis, portus, receptacula sustulit, pacem maritimam summa virtute\natque incredibili celeritate confecit; illud vero neque suscepit neque suscipere\ndebuit ut, si qua uspiam navicula praedonum apparuisset, accusandus videretur.\nitaque ipse in Asia, cum omnia iam bella terra marique\nconfecisset, classem tamen isdem istis civitatibus imperavit. quod si\ntum statuit opus esse cum ipsius praesentis nomine tuta omnia et pacata esse\npoterant, quid, cum ille decessisset, Flacco existimatis statuendum et faciendum\nfuisse?\nquid? nos hic nonne ipso Pompeio auctore Silano et Murena\nconsulibus decrevimus ut classis in Italia navigaret? nonne eo ipso tempore cum\nL. Flaccus in Asia remiges imperabat, nos hic in mare superum et inferum\nsestertium ter et quadragiens erogabamus? quid? postero anno nonne M.\nCurtio et P. Sextilio quaestoribus pecunia in classem est erogata?\nquid? hoc omni tempore equites in ora maritima non fuerunt?\nilla enim est gloria divina Pompei, primum praedones eos qui tum\ncum illi bellum maritimum gerendum datum est toto mari dispersi vagabantur\nredactos esse omnis in populi Romani potestatem, deinde Syriam esse\nnostram, Ciliciam teneri, Cyprum per Ptolomaeum regem nihil audere, praeterea\nCretam Metelli virtute esse nostram, nihil esse unde proficiscantur, nihil quo\nrevertantur, omnis sinus, promunturia, litora, insulas, urbis maritimas\nclaustris imperi nostri contineri.\nquod si Flacco praetore nemo in mari praedo fuisset, tamen\nhuius diligentia reprehendenda non esset. idcirco enim quod hic\nclassem habuisset, existimarem non fuisse. quid? si L. Eppi, L. Agri,\nC. Cesti, equitum Romanorum, huius etiam clarissimi viri, Cn. Domiti, qui in\nAsia tum legatus fuit, testimonio doceo eo ipso tempore quo tu negas classem\nhabendam fuisse, compluris a praedonibus esse captos, tamen Flacci consilium in\nremigibus imperandis reprehendetur? quid si etiam occisus est a\npiratis Adramytenus homo nobilis, cuius est fere nobis omnibus nomen auditum,\nAtyanas pugil Olympionices? hoc est apud Graecos, quoniam de eorum gravitate\ndicimus, prope maius et gloriosius quam Romae triumphasse. 'at\nneminem cepisti.' quam multi orae maritimae clarissimi viri\npraefuerunt qui, cum praedonem nullum cepissent, mare tamen tutum praestiterunt!\nCasus est enim in capiendo, locus, ventus, occasio; defendendi facilis est\ncautio, non solum latibulis occultorum locorum sed etiam tempestatum moderatione\net conversione.\nreliquum est ut quaeratur utrum ista classis\ncursu et remis, an sumptu tantum et litteris navigarit. num id igitur\nnegari potest, cuius rei cuncta testis est Asia, bipertito classem distributam\nfuisse, ut una pars supra Ephesum, altera infra Ephesum navigaret?\nhac classe M. Crassus, vir amplissimus, ab Aeno in Asiam, his\nnavibus Flaccus ex Asia in Macedoniam navigavit. in quo igitur\npraetoris est diligentia requirenda? in numero navium et in discriptione\naequabili sumptus? dimidium eius quo Pompeius erat usus imperavit;\nnum potuit parcius? discripsit autem pecuniam ad Pompei rationem,\nquae fuit accommodata L. Sullae discriptioni. qui cum in\nomnis Asiae civitates pro portione pecuniam discripsisset, illam rationem in\nimperando sumptu et Pompeius et Flaccus secutus est. neque est adhuc\ntamen ea summa completa.\n'non\nrefert.' vero; quid lucretur? Cum enim onus imperatae pecuniae\nsuscipit, id quod tu crimen esse vis confitetur. qui igitur probari\npotest in ea pecunia non referenda crimen sibi ipsum facere in qua crimen esset\nnullum, si referret? at enim negas fratrem meum, qui L. Flacco\nsuccesserit, pecuniam ullam in remiges imperasse. equidem omni\nfratris mei laude delector, sed aliis magis gravioribus atque maioribus.\naliud quiddam statuit, aliud vidit; existimavit, quocumque\ntempore auditum quid esset de praedonibus, quam vellet subito classem se\ncomparaturum. denique hoc primus frater meus in Asia fecit ut hoc\nsumptu remigum civitates levaret; crimen autem tum videri solet cum aliquis\nsumptus instituit eos qui antea non erant instituti, non cum successor aliquid\nimmutat de institutis priorum. Flaccus quid alii postea facturi essent scire non\npoterat, quid fecissent videbat.\nsed, quoniam de communi totius Asiae crimine est dictum, adgrediar iam\nad singulas civitates; ex quibus sit sane nobis prima civitas Acmonensis.\ncitat praeco voce maxima legatos Acmonensis. procedit\nunus Asclepiades. Prodeant ceteri. etiamne praeconem\nmentiri coegisti? est enim, credo, is vir iste ut civitatis nomen sua\nauctoritate sustineat, damnatus turpissimis iudiciis domi, notatus litteris\npublicis; cuius de probris, adulteriis ac stupris exstant Acmonensium litterae,\nquas ego non solum propter longitudinem sed etiam propter turpissimam\nobscenitatem verborum praetereundas puto. dixit publice data\ndrachmarum ccvi.\ndixit tantum, nihil ostendit, nihil protulit; sed adiunxit, id\nquod certe, quoniam erat domesticum, docere debuit, se privatim drachmarum ccvi dedisse. quantum\nsibi ablatum homo impudentissimus dicit, tantum numquam est ausus ut haberet\noptare.\nab A. Sextilio dicit se\ndedisse et a suis fratribus. potuit dare Sextilius; nam fratres\nquidem consortes sunt mendicitatis. audiamus igitur Sextilium;\nfratres denique ipsi prodeant; quam volent impudenter mentiantur et, quod\nnumquam habuerint, dedisse se dicant; tamen aliquid fortasse coram producti\ndicent in quo reprehendantur. 'non deduxi,' inquit, 'Sextilium.'\ncedo tabulas. 'non deportavi.' fratres\nsaltem exhibe. 'non denuntiavi.' quod ergo unus\nAsclepiades fortuna egens, vita turpis, existimatione damnatus impudentia atque\naudacia fretus sine tabulis, sine auctore iecerit, id nos quasi crimen aut\ntestimonium pertimescamus?\nidem\nlaudationem quam nos ab Acmonensibus Flacco datam proferebamus falsam esse\ndicebat. cuius quidem laudationis iactura exoptanda nobis fuit.\nnam ut signum publicum inspexit praeclarus iste auctor suae\ncivitatis, solere suos civis ceterosque Graecos ex tempore quod opus sit\nobsignare dixit. tu vero tibi habeto istam laudationem; nec enim\nAcmonensium testimonio Flacci vita et dignitas nititur. das enim mihi\nquod haec causa maxime postulat, nullam gravitatem, nullam constantiam, nullum\nfirmum in Graecis hominibus consilium, nullam denique esse testimoni fidem. Nisi\nvero hactenus ista formula testimoni atque orationis tuae describi ac distingui\npotest ut Flacco absenti aliquid civitates tribuisse dicantur, Laelio praesenti\nper se agenti vi legis, iure accusationis, opibus praeterea suis terrenti ac\nminanti nihil temporis causa scripsisse aut obsignasse videantur.\nequidem\nin minimis rebus saepe res magnas vidi, iudices, deprehendi ac teneri, ut in hoc\nAsclepiade. haec quae est a nobis prolata laudatio obsignata erat\ncreta illa Asiatica quae fere est omnibus nota nobis, qua utuntur omnes non modo\nin publicis sed etiam in privatis litteris quas cotidie videmus mitti a\npublicanis, saepe uni cuique nostrum. neque enim testis ipse signo\ninspecto falsum nos proferre dixit, sed levitatem totius Asiae protulit, de qua\nnos et libenter et facile concedimus. nostra igitur laudatio, quam\nille temporis causa nobis datam dicit, datam quidem confitetur, consignata creta\nest; in illo autem testimonio quod accusatori dicitur datum ceram esse vidimus.\nhic ego, iudices, si vos\nAcmonensium decretis, si ceterorum Phrygum litteris permoveri putarem,\nvociferarer et quam maxime possem contenderem, testarer publicanos, excitarem\nnegotiatores, vestram etiam scientiam implorarem; cera deprehensa confiderem\ntotius testimoni fictam audaciam manifesto comprehensam atque oppressam teneri.\nnunc vero non insultabo vehementius nec volitabo in hoc\ninsolentius neque in istum nugatorem tamquam in aliquem testem invehar neque in\ntoto Acmonensium testimonio, sive hic confictum est, ut apparet, sive missum\ndomo est, ut dicitur, commorabor. etenim quibus ego laudationem istam\nremittam, quoniam sunt, ut Asclepiades dicit, leves, horum testimonium non\npertimescam.\nvenio nunc ad Dorylensium testimonium; qui producti tabulas se\npublicas ad speluncas perdidisse dixerunt. O pastores nescio quos\ncupidos litterarum, si quidem nihil istis praeter litteras abstulerunt!\nsed aliud esse causae suspicamur, ne forte isti parum versuti\nesse videantur. Poena est, ut opinor, Dorylai gravior quam apud alios falsarum\net corruptarum litterarum. si veras protulissent, criminis nihil\nerat, si falsas, erat poena. bellissimum putarunt dicere amissas.\nquiescant igitur et me hoc in\nlucro ponere atque aliud agere patiantur. non sinunt.\nsupplet enim iste nescio qui et privatim dicit se dedisse.\nhoc vero ferri nullo modo potest. qui de tabulis\npublicis recitat eis quae in accusatoris potestate fuerunt non debet habere\nauctoritatem; sed tamen iudicium fieri videtur, cum tabulae illae ipsae,\ncuicuimodi sunt, proferuntur. Cum vero is quem nemo vestrum vidit umquam, nemo\nqui mortalis esset audivit, tantum dicit: 'dedi,' dubitabitis, iudices, quin ab\nhoc ignotissimo Phryge nobilissimum civem vindicetis? atque huic\neidem nuper tres equites Romani honesti et graves, cum in causa liberali eum qui\nadserebatur cognatum suum esse diceret, non crediderunt. qui hoc\nevenit ut, qui locuples testis doloris et sanguinis sui non fuerit, idem sit\ngravis auctor iniuriae publicae?\natque hic Dorylensis nuper cum efferretur magna frequentia\nconventuque vestro, mortis illius invidiam in L. Flaccum Laelius conferebat.\nfacis iniuste, Laeli, si putas nostro periculo vivere tuos\ncontubernalis, praesertim cum tua neglegentia factum arbitremur.\nhomini enim Phrygi qui arborem numquam vidisset fiscinam ficorum\nobiecisti. cuius mors te aliqua re levavit; edacem enim hospitem\namisisti; Flacco vero quid profuit? qui valuit tam diu dum huc prodiret, mortuus\nest aculeo iam emisso ac dicto testimonio. at istud columen\naccusationis tuae, Mithridates, postea quam biduum retentus testis a nobis\neffudit quae voluit omnia, reprensus, convictus fractusque discessit; ambulat\ncum lorica; metuit homo doctus et sapiens, ne L. Flaccus nunc se scelere\nadliget, cum iam testem illum effugere non possit, et, qui ante dictum\ntestimonium sibi temperarit, cum tamen aliquid adsequi posset, is nunc id agat\nut ad falsum avaritiae testimonium verum malefici crimen adiungat.\nsed quoniam de hoc teste totoque Mithridatico crimine disseruit\nsubtiliter et copiose Q. Hortensius, nos, ut instituimus, ad reliqua pergamus.\ncaput est omnium Graecorum concitandorum, qui cum accusatoribus sedet,\nHeraclides ille Temnites, homo ineptus et loquax, sed, ut sibi videtur, ita\ndoctus ut etiam magistrum illorum se esse dicat. at, qui ita sit\nambitiosus ut omnis vos nosque cotidie persalutet, Temni usque ad illam aetatem\nin senatum venire non potuit et, qui se artem dicendi traditurum etiam ceteris\nprofiteatur, ipse omnibus turpissimis iudiciis victus est.\nPari felicitate legatus una venit Nicomedes, qui nec in\nsenatum ulla condicione pervenire potuit et furti et pro socio damnatus est.\nnam princeps legationis, Lysania, adeptus est ordinem senatorium,\nsed cum rem publicam nimium amplecteretur, peculatus damnatus et bona et\nsenatorium nomen amisit. hi tres etiam aerari nostri tabulas falsas\nesse voluerunt; nam servos novem se professi sunt habere, cum omnino sine comite\nvenissent. decreto scribendo primum video adfuisse Lysaniam, cuius\nfratris bona, quod populo non solvebat, praetore Flacco publice venierunt.\npraeterea Philippus est, Lysaniae gener, et Hermobius, cuius\nfrater Pollis item pecuniae publicae est condemnatus. dicunt se\nFlacco et eis qui simul essent drachmarum cciↄↄ iↄↄ\ndedisse.\nCum\ncivitate mihi res est acerrima et conficientissima litterarum, in qua nummus\ncommoveri nullus potest sine quinque praetoribus, tribus quaestoribus, quattuor\nmensariis, qui apud illos a populo creantur. ex hoc tanto numero\ndeductus est nemo. at cum illam pecuniam nominatim Flacco datam\nreferant, maiorem aliam cum huic eidem darent in aedem sacram reficiendam se\nperscripsisse dicunt, quod minime convenit. nam aut omnia occulte\nreferenda fuerunt, aut aperte omnia. Cum perscribunt Flacco nominatim, nihil\ntiment, nihil verentur; cum operi publico referunt, idem homines subito eundem\nquem contempserant pertimescunt. si praetor dedit, ut est scriptum, a\nquaestore numeravit, quaestor a mensa publica, mensa aut ex vectigali aut ex\ntributo. numquam erit istuc simile criminis, nisi hanc mihi totam\nrationem omni et personarum genere et litterarum explicaris.\nvel quod est in eodem decreto scriptum, homines clarissimos civitatis\namplissimis usos honoribus hoc praetore circumventos, cur hi neque in iudicio\nadsunt neque in decreto nominantur? non enim credo significari isto\nloco illum qui se erigit Heraclidam. Vtrum enim est in clarissimis civibus is\nquem iudicatum hic duxit Hermippus, qui hanc ipsam legationem quam habet non\naccepit a suis civibus, sed usque Tmolo petivit, cui nullus honos in sua\ncivitate habitus est umquam, res autem ea quae tenuissimis committebatur huic\nuna in vita commissa sola est? custos T. Aufidio praetore in frumento\npublico est positus; pro quo cum a P. Varinio praetore pecuniam accepisset,\ncelavit suos civis ultroque eis sumptum intulit. quod postea quam\nTemni litteris a P. Varinio missis cognitum atque patefactum est, cumque eadem\nde re Cn. Lentulus, qui censor fuit, Temnitarum patronus, litteras misisset,\nHeraclidam istum Temni postea nemo vidit.\natque ut eius impudentiam perspicere possitis, causam ipsam\nquae levissimi hominis animum in Flaccum incitavit, quaeso, cognoscite.\nfundum Cymaeum Romae mercatus\nest de pupillo Meculonio. Cum verbis se locupletem faceret, haberet nihil\npraeter illam impudentiam quam videtis, pecuniam sumpsit mutuam a Sex. Stloga,\niudice hoc nostro, primario viro, qui et rem agnoscit neque hominem ignorat; qui\ntamen credidit P. Fulvi Nerati, lectissimi hominis, fide. ei cum\nsolveret, sumpsit a C. M. Fufiis, equitibus Romanis, primariis viris.\nhic hercule 'cornici oculum,' ut dicitur. nam hunc\nHermippum, hominem eruditum, civem suum, cui debebat esse notissimus, percussit.\neius enim fide sumpsit a Fufiis. securus Hermippus\nTemnum proficiscitur, cum iste se pecuniam quam huius fide sumpserat a\ndiscipulis suis diceret Fufiis persoluturum.\nhabebat enim rhetor iste discipulos quosdam locupletis,quos dimidio\nredderet stultiores quam acceperat; neminem tamen adeo infatuare potuit ut ei\nnummum ullum crederet. itaque cum Roma clam esset profectus multosque\nminutis mutuationibus fraudavisset, in Asiam venit Hermippoque percontanti de\nnomine Fufiano respondit se omnem pecuniam Fufiis persolvisse.\ninterim, neque ita longo intervallo, libertus a Fufiis cum\nlitteris ad Hermippum venit; pecunia petitur ab Hermippo. Hermippus ab Heraclida\npetit; ipse tamen Fufiis satis facit absentibus et fidem suam liberat; hunc\naestuantem et tergiversantem iudicio ille persequitur. A recuperatoribus causa\ncognoscitur.\nnolite existimare,\niudices, non unam et eandem omnibus in locis esse fraudatorum et infitiatorum\nimpudentiam. fecit eadem omnia quae nostri debitores solent; negavit\nsese omnino versuram ullam fecisse Romae; Fufiorum se adfirmavit numquam omnino\nnomen audisse; Hermippum vero ipsum, pudentissimum atque optimum virum, veterem\namicum atque hospitem meum, splendidissimum atque ornatissimum civitatis suae,\nprobris omnibus maledictisque vexat. sed cum se homo volubilis quadam\npraecipiti celeritate dicendi in illa oratione iactaret, repente testimoniis\nFufiorum nominibusque recitatis homo audacissimus pertimuit, loquacissimus\nobmutuit. itaque recuperatores contra istum rem minime dubiam prima\nactione iudicaverunt. Cum iudicatum non faceret, addictus Hermippo et ab hoc\nductus est.\nhabetis et honestatem hominis et auctoritatem testimoni et\ncausam omnem simultatis. atque is ab Hermippo missus, cum ei pauca\nmancipia vendidisset, Romam se contulit, deinde in Asiam rediit, cum iam frater\nmeus Flacco successisset. ad quem adiit causamque ita detulit,\nrecuperatores vi Flacci coactos et metu falsum invitos iudicavisse.\nfrater meus pro sua aequitate prudentiaque decrevit ut, si\niudicatum negaret, in duplum iret; si metu coactos diceret, haberet eosdem\nrecuperatores. recusavit et, quasi nihil esset actum, nihil\niudicatum, ab Hermippo ibidem mancipia quae ipse ei vendiderat petere coepit. M.\nGratidius legatus, ad quem est aditum, actionem se daturum negavit; re iudicata\nstari ostendit placere.\niterum\niste, cui nullus esset usquam consistendi locus, Romam se rettulit; persequitur\nHermippus, qui numquam istius impudentiae cessit. petit Heraclides a\nC. Plotio senatore, viro primario, qui legatus in Asia fuerat, mancipia quaedam\nquae se, cum iudicatus esset, per vim vendidisse dicebat. Q. Naso, vir\nornatissimus, qui praetor fuerat, iudex sumitur. qui cum sententiam\nsecundum Plotium se dicturum ostenderet, ab eo iudice abiit et, quod iudicium\nlege non erat, causam totam reliquit. satisne vobis, iudices, videor\nad singulos testis accedere neque, ut primo constitueram, tantum modo cum\nuniverso genere confligere?\nvenio ad Lysaniam eiusdem civitatis, peculiarem tuum, Deciane, testem;\nquem tu cum ephebum Temni cognosses, quia tum te nudus delectarat, semper nudum\nesse voluisti. abduxisti Temno Apollonidem; pecuniam adulescentulo\ngrandi faenore, fiducia tamen accepta, occupavisti. hanc fiduciam\ncommissam tibi dicis; tenes hodie ac possides. Eum tu testem spe recuperandi\nfundi paterni venire ad testimonium dicendum coegisti; qui quoniam testimonium\nnondum dixit, quidnam sit dicturus exspecto. Novi genus hominum,\nnovi consuetudinem, novi libidinem. itaque, etsi teneo quid sit\ndicere paratus, nihil tamen contra disputabo prius quam dixerit.\ntotum enim convertet atque alia finget. quam ob rem et\nille servet quod paravit, et ego me ad id quod adtulerit integrum conservabo.\nvenio nunc ad eam civitatem in quam ego multa et magna studia et\nofficia contuli, et quam meus frater in primis colit atque diligit.\nquae si civitas per viros bonos gravisque homines querelas ad vos\ndetulisset, paulo commoverer magis. nunc vero quid putem? Trallianos\nMaeandrio causam publicam commisisse, homini egenti, sordido, sine honore, sine\nexistumatione, sine censu? Vbi erant illi Pythodori, Aetidemi, Lepisones, ceteri\nhomines apud nos noti, inter suos nobiles, ubi illa magnifica et gloriosa\nostentatio civitatis? nonne esset puditum, si hanc causam agerent\nsevere, non modo legatum sed Trallianum omnino dici Maeandrium? huic\nilli legato, huic publico testi patronum suum iam inde a patre atque maioribus,\nL. Flaccum, mactandum civitatis testimonio tradidissent? non est ita,\niudices, non est profecto.\nvidi ego\nin quodam iudicio nuper Philodorum testem Trallianum, vidi Parrhasium, vidi\nArchidemum, cum quidem idem hic mihi Maeandrius quasi ministrator aderat\nsubiciens quid in suos civis civitatemque, si vellem, dicerem. nihil\nenim illo homine levius, nihil egentius, nihil inquinatius. qua re,\nsi hunc habent auctorem Tralliani doloris sui, si hunc custodem litterarum, si\nhunc testem iniuriae, si hunc actorem querelarum, remittant spiritus, comprimant\nanimos suos, sedent adrogantiam, fateantur in Maeandri persona esse expressam\nspeciem civitatis. sin istum semper illi ipsi domi proterendum et\nconculcandum putaverunt, desinant putare auctoritatem esse in eo testimonio\ncuius auctor inventus est nemo. sed\nexponam quid in re sit ut quam ob rem ista civitas neque severe\nFlaccum oppugnarit neque benigne defenderit scire possitis.\nerat ei Castriciano nomine irata, de quo toto\nrespondit Hortensius; invita solverat Castricio pecuniam iam diu debitam.\nhinc totum odium, hinc omnis offensio. quo cum\nvenisset Laelius ad iratos et illud Castricianum volnus dicendo refricuisset,\nsiluerunt principes neque in illa contione adfuerunt neque istius decreti ac\ntestimoni auctores esse voluerunt. Vsque adeo orba fuit ab optimatibus illa\ncontio ut princeps principum esset Maeandrius; cuius lingua quasi flabello\nseditionis illa tum est egentium contio ventilata.\nitaque civitatis pudentis, ut ego semper\nexistimavi, et gravis, ut ipsi existimari volunt, iustum dolorem querelasque\ncognoscite. quae pecunia fuerit apud se Flacci patris nomine a\ncivitatibus, hanc a se esse ablatam queruntur. Alio loco quaeram quid licuerit\nFlacco; nunc tantum a Trallianis requiro, quam pecuniam ab se ablatam querantur,\nsuamne dicant, sibi a civitatibus conlatam in usum suum. cupio\naudire. 'non,' inquit, 'dicimus.' quid igitur?\n'delatam ad nos, creditam nobis L. Flacci patris nomine ad eius\ndies festos atque ludos.' quid tum?\n'hanc te,' inquit, 'capere non licuit.' iam id\nvidero, sed primum illud tenebo. queritur gravis, locuples, ornata\ncivitas, quod non retinet alienum; spoliatam se dicit, quod id non habet quod\neius non fuit. quid hoc impudentius dici aut fingi potest?\ndelectum est oppidum, quo in oppido universa pecunia a tota Asia\nad honores L. Flacci poneretur. haec pecunia tota ab honoribus\ntranslata est in quaestum et faenerationem; recuperata est multis post annis.\nquae civitati facta est iniuria? at moleste fert\ncivitas. credo; avolsum est enim praeter spem quod erat spe devoratum\nlucrum. at queritur. impudenter facit; non enim omnia quae\ndolemus, eadem queri iure possumus. at accusat verbis gravissimis.\nnon civitas, sed imperiti homines a Maeandrio concitati.\nquo loco etiam atque etiam facite ut recordemini quae sit\ntemeritas multitudinis, quae levitas propria Graecorum, quid in contione\nseditiosa valeat oratio. hic, in hac gravissima et moderatissima\ncivitate, cum est forum plenum iudiciorum, plenum magistratuum, plenum optimorum\nvirorum et civium, cum speculatur atque obsidet rostra vindex temeritatis et\nmoderatrix offici curia, tamen quantos fluctus excitari contionum videtis!\nquid vos fieri censetis Trallibus? an id quod Pergami? Nisi forte\nhae civitates existimari volunt facilius una se epistula Mithridatis moveri\nimpellique potuisse ut amicitiam populi Romani, fidem suam, iura omnia offici\nhumanitatisque violarent, quam ut filium testimonio laederent cuius patrem armis\npellendum a suis moenibus censuissent.\nqua re nolite mihi ista nomina civitatum nobilium opponere;\nquos enim hostis haec familia contempsit, numquam eosdem testis pertimescet.\nvobis autem est confitendum, si consiliis principum vestrae\ncivitates reguntur, non multitudinis temeritate, sed optimatium consilio bellum\nab istis civitatibus cum populo Romano esse susceptum; sin ille tum motus est\ntemeritate imperitorum excitatus, patimini me delicta volgi a publica causa\nseparare.\nat enim istam pecuniam huic capere non licuit. Vtrum voltis\npatri Flacco licuisse necne? si licuit uti, sicuti certe\nlicuit, ad eius honores conlata, ex quibus nihil ipse capiebat, patris pecuniam\nrecte abstulit filius; si non licuit, tamen illo mortuo non modo filius sed\nquivis heres rectissime potuit auferre. ac tum quidem Tralliani cum\nipsi gravi faenore istam pecuniam multos annos occupavissent, a Flacco tamen\nomnia quae voluerunt impetraverunt, neque tam fuerunt impudentes ut id quod\nLaelius dixit dicere auderent, hanc ab se pecuniam abstulisse Mithridatem.\nquis enim erat qui non sciret in ornandis studiosiorem\nMithridatem quam in spoliandis Trallianis fuisse?\nquae quidem a me si, ut dicenda sunt, dicerentur,\ngravius agerem, iudices, quam adhuc egi, quantam Asiaticis testibus fidem habere\nvos conveniret; revocarem animos vestros ad Mithridatici belli memoriam, ad\nillam universorum civium Romanorum per tot urbis uno puncto temporis miseram\ncrudelemque caedem, praetores nostros deditos, legatos in vincla coniectos,\nnominis prope Romani memoriam cum vestigio omni imperi non modo ex\nsedibus Graecorum verum etiam ex litteris esse deletam. Mithridatem dominum,\nillum patrem, illum conservatorem Asiae, illum Euhium, Nysium, Bacchum,\nliberum nominabant.\nVnum atque\nidem erat tempus cum L. Flacco consuli portas tota Asia claudebat, Cappadocem\nautem illum non modo recipiebat suis urbibus verum etiam ultro vocabat.\nliceat haec nobis, si oblivisci non possumus, at tacere, liceat\nmihi potius de levitate Graecorum queri quam de crudelitate; auctoritatem isti\nhabeant apud eos quos esse omnino noluerunt? nam, quoscumque\npotuerunt, togatos interemerunt, nomen civium Romanorum quantum in ipsis fuit\nsustulerunt. in hac igitur urbe se\niactant quam oderunt, apud eos quos inviti vident, in ea re publica ad quam\nopprimendam non animus eis, sed vires defuerunt? aspiciant hunc\nflorem legatorum laudatorumque Flacci ex vera atque integra Graecia; tum se ipsi\nexpendant, tum cum his comparent, tum, si audebunt, dignitati horum anteponant\nsuam.\nadsunt Athenienses, unde humanitas, doctrina, religio, fruges, iura,\nleges ortae atque in omnis terras distributae putantur; de quorum urbis\npossessione propter pulchritudinem etiam inter deos certamen fuisse proditum\nest; quae vetustate ea est ut ipsa ex sese suos civis genuisse ducatur, et eorum\neadem terra parens, altrix, patria dicatur, auctoritate autem tanta est ut iam\nfractum prope ac debilitatum Graeciae nomen huius urbis laude nitatur.\nadsunt Lacedaemonii, cuius\ncivitatis spectata ac nobilitata virtus non solum natura corroborata verum etiam\ndisciplina putatur; qui soli toto orbe terrarum septingentos iam annos amplius\nunis moribus et numquam mutatis legibus vivunt. adsunt ex Achaia\ncuncta multi legati, Boeotia, Thessalia, quibus locis nuper legatus Flaccus\nimperatore Metello praefuit. neque vero te, Massilia, praetereo quae\nL. Flaccum tribunum militum quaestoremque cognosti; cuius ego\ncivitatis disciplinam atque gravitatem non solum Graeciae, sed haud scio an\ncunctis gentibus anteponendam iure dicam; quae tam procul a Graecorum omnium\nregionibus, disciplinis linguaque divisa cum in ultimis terris cincta Gallorum\ngentibus barbariae fluctibus adluatur, sic optimatium consilio gubernatur ut\nomnes eius instituta laudare facilius possint quam aemulari.\nhisce utitur laudatoribus Flaccus,his innocentiae\ntestibus, ut Graecorum cupiditati Graecorum auxilio resistamus.\n\nquamquam quis ignorat, qui modo umquam mediocriter res istas scire\ncuravit, quin tria Graecorum genera sint vere? quorum uni sunt Athenienses, quae\ngens Ionum habebatur, Aeolis alteri, Doris tertii nominabantur. atque\nhaec cuncta Graecia, quae fama, quae gloria, quae doctrina, quae plurimis\nartibus, quae etiam imperio et bellica laude floruit, parvum quendam locum, ut\nscitis, Europae tenet semperque tenuit, Asiae maritimam oram bello superatam\ncinxit urbibus, non ut victam coloniis illam constringeret, sed ut obsessam\nteneret.\nquam ob rem quaeso a\nvobis, Asiatici testes, ut, cum vere recordari voletis quantum auctoritatis in\niudicium adferatis, vosmet ipsi describatis Asiam nec quid alienigenae de vobis\nloqui soleant, sed quid vosmet ipsi de genere vestro statuatis, memineritis.\nnamque, ut opinor, Asia vestra constat ex Phrygia, Mysia, Caria,\nLydia. Vtrum igitur nostrum est an vestrum hoc proverbium, 'Phrygem plagis fieri\nsolere meliorem'? quid? de tota Caria nonne hoc vestra voce volgatum\nest, 'si quid cum periculo experiri velis, in care id potissimum esse\nfaciendum'? quid porro in Graeco sermone tam tritum atque celebratum\nest quam, si quis despicatui ducitur, ut 'Mysorum ultimus' esse dicatur?\nnam quid ego dicam de Lydia? quis umquam Graecus\ncomoediam scripsit in qua servus primarum partium non Lydus esset?\nquam ob rem quae vobis fit iniuria, si statuimus vestro nobis\niudicio standum esse de vobis?\nequidem mihi iam satis superque dixisse videor de Asiatico\ngenere testium; sed tamen vestrum est, iudices, omnia quae dici possunt in\nhominum levitatem, inconstantiam, cupiditatem, etiam si a me minus dicuntur,\nvestris animis et cogitatione comprendere.\nsequitur auri illa invidia Iudaici. hoc nimirum est illud\nquod non longe a gradibus Aureliis haec causa dicitur. ob hoc crimen\nhic locus abs te, Laeli, atque illa turba quaesita est; scis quanta sit manus,\nquanta concordia, quantum valeat in contionibus. sic submissa voce\nagam tantum ut iudices audiant; neque enim desunt qui istos in me atque in\noptimum quemque incitent; quos ego, quo id facilius faciant, non adiuvabo.\nCum aurum Iudaeorum nomine quotannis ex\nItalia et ex omnibus nostris provinciis Hierosolymam exportari soleret, Flaccus\nsanxit edicto ne ex Asia exportari liceret. quis est, iudices, qui\nhoc non vere laudare possit? exportari aurum non oportere cum saepe\nantea senatus tum me consule gravissime iudicavit. huic autem\nbarbarae superstitioni resistere severitatis, multitudinem Iudaeorum flagrantem\nnon numquam in contionibus pro re publica contemnere gravitatis summae fuit.\nat Cn. Pompeius captis Hierosolymis victor ex illo fano nihil\nattigit.\nin primis hoc, ut multa\nalia, sapienter; in tam suspiciosa ac maledica civitate locum sermoni\nobtrectatorum non reliquit. non enim credo religionem et Iudaeorum et\nhostium impedimento praestantissimo imperatori, sed pudorem fuisse. Vbi igitur\ncrimen est, quoniam quidem furtum nusquam reprehendis, edictum probas, iudicatum\nfateris, quaesitum et prolatum palam non negas, actum esse per viros primarios\nres ipsa declarat? Apameae manifesto comprehensum ante pedes praetoris in foro\nexpensum est auri pondo c paulo minus per Sex. Caesium, equitem\nRomanum, castissimum hominem atque integerrimum, Laodiceae xx pondo\npaulo amplius per hunc L. Peducaeum, iudicem nostrum, Adramytii\nc per Cn. Domitium legatum, Pergami non multum.\nAuri\nratio constat, aurum in aerario est; furtum non reprehenditur, invidia\nquaeritur; a iudicibus oratio avertitur, vox in coronam turbamque effunditur.\nSua cuique civitati religio, Laeli, est, nostra nobis. stantibus\nHierosolymis pacatisque Iudaeis tamen istorum religio sacrorum a splendore huius\nimperi, gravitate nominis nostri, maiorum institutis abhorrebat; nunc vero hoc\nmagis, quod illa gens quid de nostro imperio sentiret ostendit armis; quam cara\ndis immortalibus esset docuit, quod est victa, quod elocata, quod serva facta.\nquam ob rem quoniam, quod crimen esse voluisti, id totum vides in\nlaudem esse conversum, veniamus iam ad civium Romanorum querelas; ex quibus sit\nsane prima Deciani. quid tibi tandem, Deciane, iniuriae factum est?\nnegotiaris in libera civitate. primum patere me esse\ncuriosum. quo usque negotiabere, cum praesertim sis isto loco natus?\nannos iam xxx in foro versaris, sed tamen in\nPergameno. longo intervallo, si quando tibi peregrinari commodum est,\nRomam venis, adfers faciem novam, nomen vetus, purpuram Tyriam, in qua tibi\ninvideo, quod unis vestimentis tam diu lautus es.\nverum esto, negotiari libet; cur non Pergami,\nSmyrnae, Trallibus, ubi et multi cives Romani sunt et ius a nostro magistratu\ndicitur? otium te delectat, lites, turbae, praetor odio est,\nGraecorum libertate gaudes. cur ergo unus tu Apollonidensis\namantissimos populi Romani, fidelissimos socios, miseriores habes quam aut\nMithridates aut etiam pater tuus habuit umquam? cur his per te frui\nlibertate sua, cur denique esse liberos non licet? homines sunt tota\nex Asia frugalissimi, sanctissimi, a Graecorum luxuria et levitate remotissimi,\npatres familias suo contenti, aratores, rusticani; agros habent et natura\nperbonos et diligentia culturaque meliores. in hisce agris tu praedia\nhabere voluisti. omnino mallem, et magis erat tuum, si iam te crassi\nagri delectabant, hic alicubi in Crustumino aut in Capenati paravisses.\nverum esto; Catonis est dictum\n'pedibus compensari pecuniam.' longe omnino a Tiberi ad Caicum, quo\nin loco etiam Agamemnon cum exercitu errasset, nisi ducem Telephum invenisset.\nsed concedo id quoque; placuit oppidum, regio delectavit.\nemisses. Amyntas est genere,\nhonore, existimatione, pecunia princeps illius civitatis. huius\nsocrum, mulierem imbecilli consili, satis locupletem, pellexit Decianus ad sese\net, cum illa quid ageretur nesciret, in possessione praediorum eius familiam\nsuam conlocavit; uxorem abduxit ab Amynta praegnantem, quae peperit apud\nDecianum filiam, hodieque apud Decianum est et uxor Amyntae et filia.\nnum quid harum rerum a me fingitur,\nDeciane? sciunt haec omnes nobiles, sciunt boni viri, sciunt denique\nnoti homines, sciunt mediocres negotiatores. exsurge, Amynta, repete\na Deciano non pecuniam, non praedia, socrum denique sibi habeat; restituat\nuxorem, reddat misero patri filiam. membra\nquidem, quae debilitavit lapidibus, fustibus, ferro, manus quas\ncontudit, digitos quos confregit, nervos quos concidit, restituere non potest;\nfiliam, filiam inquam, aerumnoso patri, Deciane, redde.\nhaec Flacco non probasse te miraris?\ncui, quaeso, tandem probasti? emptiones falsas,\npraediorum proscriptiones cum aperta circumscriptione fecisti. tutor\nhis mulieribus Graecorum legibus ascribendus fuit; Polemocratem scripsisti,\nmercennarium et administrum consiliorum tuorum. adductus est in\niudicium Polemocrates de dolo malo et de fraude a Dione huius ipsius tutelae\nnomine. qui concursus ex oppidis finitimis undique, qui dolor\nanimorum, quae querela! condemnatus est Polemocrates sententiis\nomnibus; inritae venditiones, inritae proscriptiones. num restituis?\ndefers ad Pergamenos ut illi reciperent in suas litteras publicas\npraeclaras proscriptiones et emptiones tuas. repudiant, reiciunt.\nat qui homines? Pergameni, laudatores tui. ita enim\nmihi gloriari visus es laudatione Pergamenorum quasi honorem maiorum tuorum\nconsecutus esses, et hoc te superiorem esse putabas quam Laelium, quod te\ncivitas Pergamena laudaret. num honestior est civitas Pergamena quam\nSmyrnaea?\nat ne ipsi quidem dicunt. vellem tantum habere me\noti, ut possem recitare psephisma Smyrnaeorum quod fecerunt in Castricium\nmortuum, primum ut in oppidum introferretur, quod aliis non conceditur, deinde\nut ferrent ephebi, postremo ut imponeretur aurea corona mortuo. haec\nP. Scipioni, clarissimo viro, cum esset Pergami mortuus, facta non sunt.\nat Castricium quibus verbis, di immortales! 'decus patriae,\nornamentum populi Romani, florem iuventutis' appellant. qua re,\nDeciane, si cupidus es gloriae, alia ornamenta censeo quaeras; Pergameni te\nderiserunt.\nquid? tu ludi te non\nintellegebas, cum tibi haec verba recitabant: 'clarissimum virum,\npraestantissima sapientia, singulari ingenio'? mihi crede, ludebant.\nCum vero coronam auream litteris imponebant, re vera non plus aurum tibi quam\nmonedulae committebant, ne tum quidem hominum venustatem et facetias perspicere\npotuisti? ipsi igitur illi Pergameni proscriptiones quas\ntu adferebas repudiaverunt. P. Orbius, homo et prudens et innocens, contra te\nomnia decrevit. apud P. Globulum,\nmeum necessarium, fuisti gratiosior. Vtinam neque ipsum neque me paeniteret!\nFlaccum iniuria decrevisse in tua re\ndicis; adiungis causas inimicitiarum, quod patri L. Flacco aedili curuli pater\ntuus tribunus plebis diem dixerit. at istud ne ipsi quidem patri\nFlacco valde molestum esse debuit, praesertim cum ille cui dies dicta est\npraetor postea factus sit et consul, ille qui diem dixit non potuerit privatus\nin civitate consistere. sed si iustas inimicitias putabas, cur, cum\ntribunus militum Flaccus esset, in illius legione miles fuisti, cum per leges\nmilitaris effugere liceret iniquitatem tribuni? cur autem praetor te,\ninimicum paternum, in consilium vocavit? quae quidem quam sancte\nsolita sint observari scitis omnes.\nnunc accusamur ab eis qui in consilio nobis fuerunt.\n'decrevit Flaccus.' num aliud atque oportuit?\n'in liberos.' num aliter censuit senatus?\n'in absentem.' decrevit, cum ibidem esses, cum prodire\nnolles; non est hoc in absentem, sed in latentem reum. Senatvs consvltvm\net decretvm Flacci.\nquid? si non decrevisset, sed edixisset, quis posset vere\nreprehendere? num etiam fratris mei litteras plenissimas humanitatis\net aequitatis reprehensurus es? quas ea de muliere ad me datas apud . . . requisivit.\nrecita.\nLitterae Q.Ciceronis.quid? haec Apollonidenses occasionem nacti ad Flaccum non\ndetulerunt, apud orbium acta non sunt, ad globulum delata\nnon sunt? ad senatum nostrum me consule nonne legati Apollonidenses\nomnia postulata de iniuriis unius Deciani detulerunt? at haec praedia\nin censum dedicavisti. Mitto quod aliena, mitto quod possessa per vim, mitto\nquod convicta ab Apollonidensibus, mitto quod a Pergamenis repudiata, mitto\netiam quod a nostris magistratibus in integrum restituta, mitto quod nullo iure\nneque re neque possessione tua;\nillud quaero\nsintne ista praedia censui censendo, habeant ius civile, sint necne sint\nmancipi, subsignari apud aerarium aut apud censorem possint. in qua\ntribu denique ista praedia censuisti? commisisti, si tempus aliquod\ngravius accidisset, ut ex isdem praediis et Apollonide et Romae imperatum esset\ntributum. verum esto, gloriosus fuisti, voluisti magnum agri modum\ncenseri, et eius agri qui dividi plebi Romanae non potest. census es\npraeterea numeratae pecuniae cxxx. eam opinor tibi numeratam non esse abs te.\nsed haec omitto. census es mancipia Amyntae neque huic\nullam in eo fecisti iniuriam. possidet enim ea mancipia Amyntas.\nac primo quidem pertimuit, cum te audisset servos suos esse\ncensum; rettulit ad iuris consultos. constabat inter omnis, si aliena\ncensendo Decianus sua facere posset, eum maxima habiturum esse. . . .\nhabetis causam inimicitiarum, qua causa inflammatus Decianus ad\nLaelium detulerit hanc opimam accusationem. nam ita questus est\nLaelius, cum de perfidia Deciani diceret: 'qui mihi auctor fuit, qui causam ad\nme detulit, quem ego sum secutus, is a Flacco corruptus est, is me deseruit ac\nprodidit.' sicine tu auctor tandem eum cui tu in consilio fuisses,\napud quem omnis gradus dignitatis tuae retinuisses, pudentissimum hominem,\nnobilissima familia natum, optime de re publica meritum in discrimen omnium\nfortunarum vocavisti? si licet, defendam Decianum, qui tibi in\nsuspicionem nullo suo delicto venit.\nnon est, mihi crede, corruptus. quid enim fuit quod\nab eo redimeretur? ut duceret iudicium? cui sex horas omnino lex\ndedit, quantum tandem ex his horis detraheret, si tibi morem gerere voluisset?\nnimirum illud est quod ipse suspicatur. invidisti\ningenio subscriptoris tui; quod ornabat facile locum quem prehenderat, et acute\ntestis interrogabat aut fortasse fecisset ut tu ex populi sermone\nexcideres, idcirco Decianum usque ad coronam applicavisti. sed, ut\nhoc haud veri simile est Decianum a Flacco esse corruptum,\nita scitote esse cetera, velut quod ait Lucceius, L. Flaccum\nsibi dare cupisse, ut a fide se abduceret, sestertium viciens. et eum\ntu accusas avaritiae quem dicis sestertium viciens voluisse perdere?\nnam quid emebat, cum te emebat? ut ad se transires?\nquam partem causae tibi daremus? an ut enuntiares\nconsilia Laeli? qui testes ab eo prodirent? quid? nos non videbamus?\nhabitare una? quis hoc nescit? tabulas in\nLaeli potestate fuisse? num dubium est? an ne vehementer,\nne copiose accusares? nunc facis suspicionem; ita enim dixisti ut\nnescio quid a te impetratum esse videatur.\nat enim androni Sextilio gravis iniuria facta est et non\nferenda, quod, cum esset eius uxor Valeria intestato mortua, sic egit eam rem\nFlaccus quasi ad ipsum hereditas pertineret. in quo quid reprehendas\nscire cupio. quod falsum intenderit? qui doces?\n'ingenua,' inquit, 'fuit.' O peritum iuris hominem!\nquid? ab ingenuis mulieribus hereditates lege non veniunt?\n'in manum,' inquit, 'convenerat.' nunc audio; sed\nquaero, usu an coemptione? Vsu non potuit; nihil enim potest de tutela legitima\nnisi omnium tutorum auctoritate deminui. coemptione?\nomnibus ergo auctoribus; in quibus certe Flaccum fuisse non\ndices.\nrelinquitur illud quod\nvociferari non destitit, non debuisse, cum praetor esset, suum negotium agere\naut mentionem facere hereditatis. maximas audio tibi, L. Luculle, qui\nde L. Flacco sententiam laturus es, pro tua eximia liberalitate maximisque\nbeneficiis in tuos venisse hereditates, cum Asiam provinciam consulari imperio\nobtineres. si quis eas suas esse dixisset, concessisses?\ntu, T. Vetti, si quae tibi in Africa venerit hereditas, usu\namittes, an tuum nulla avaritia salva dignitate retinebis? at istius\nhereditatis iam globulo praetore Flacci nomine petita possessio est.\nnon igitur impressio, non vis, non occasio, non tempus, non\nimperium, non secures ad iniuriam faciendam Flacci animum impulerunt.\natque eodem etiam M. Lurco, vir optimus,\nmeus familiaris, convertit aculeum testimoni sui; negavit a privato pecuniam in\nprovincia praetorem petere oportere. cur tandem, M. Lurco, non\noportet? extorquere, accipere contra leges non oportet, petere non\noportere numquam ostendes, nisi docueris non licere. an legationes\nsumere liberas exigendi causa, sicut et tu ipse nuper et multi viri boni saepe\nfecerunt, rectum est, quod ego non reprehendo, socios video queri; praetorem, si\nhereditatem in provincia non reliquerit, non solum reprehendendum verum etiam\ncondemnandum putas? 'doti,' inquit,\n'Valeria pecuniam omnem suam dixerat.' nihil istorum explicari\npotest, nisi ostenderis illam in tutela Flacci non fuisse. si fuit,\nquaecumque sine hoc auctore est dicta dos, nulla est.\nsed tamen Lurconem, quamquam pro sua dignitate\nmoderatus est in testimonio dicendo orationi suae, tamen iratum Flacco esse\nvidistis. neque enim occultavit causam iracundiae suae neque\nreticendam putavit; questus est libertum suum Flacco praetore esse damnatum. O\ncondiciones miseras administrandarum provinciarum, in quibus diligentia plena\nsimultatum est, neglegentia vituperationum, ubi severitas periculosa est,\nliberalitas ingrata, sermo insidiosus, adsentatio perniciosa, frons omnium\nfamiliaris, multorum animus iratus, iracundiae occultae, blanditiae apertae,\nvenientis praetores exspectant, praesentibus inserviunt, abeuntis deserunt!\nsed omittamus querelas, ne nostrum consilium in praetermittendis\nprovinciis laudare videamur.\nLitteras misit de\nvilico P. Septimi, hominis ornati, qui vilicus caedem fecerat; Septimium\nardentem iracundia videre potuistis. in Lurconis libertum iudicium ex\nedicto dedit; hostis est Lurco. quid igitur? hominum gratiosorum\nsplendidorumque libertis fuit Asia tradenda? an simultates nescio quas cum\nlibertis vestris Flaccus exercet? an vobis in vestris vestrorumque causis\nseveritas odio est, eandem laudatis, cum de nobis iudicatis? at iste Andro spoliatus bonis, ut dicitis, ad\ndicendum testimonium non venit. quid si veniat?\ndecisionis arbiter C. Caecilius fuit, quo\nsplendore vir, qua fide, qua religione! obsignator C. Sextilius, Lurconis\nsororis filius, homo et pudens et constans et gravis. si vis erat, si\nfraus, si metus, si circumscriptio, quis pactionem fieri, quis adesse istos\ncoegit? quid? si ista omnis pecunia huic adulescentulo L. Flacco\nreddita est, si petita, si redacta per hunc Antiochum, paternum huius\nadulescentis libertum seni illi Flacco probatissimum, videmurne non solum\navaritiae crimen effugere sed etiam liberalitatis laudem adsequi singularem?\ncommunem enim hereditatem, quae aequaliter ad utrumque lege\nvenisset, concessit adulescenti propinquo suo, nihil ipse attigit de Valerianis\nbonis. quod statuerat facere adductus huius pudore et non amplissimis\npatrimoni copiis, id non solum fecit sed etiam prolixe cumulateque fecit.\nex quo intellegi debet eum contra leges pecunias non cepisse qui\ntam fuerit in hereditate concedenda liberalis.\nat Falcidianum crimen est ingens; talenta quinquaginta se Flacco dicit\ndedisse. audiamus hominem. non adest. quo modo\nigitur dicit? epistulam mater eius profert et alteram soror; scriptum\nad se dicunt esse ab illo tantam pecuniam Flacco datam. ergo is cui,\nsi aram tenens iuraret, crederet nemo, per epistulam quod volet iniuratus\nprobabit? at qui vir! quam non amicus suis civibus! qui patrimonium\nsatis lautum, quod hic nobiscum conficere potuit, Graecorum conviviis maluit\ndissipare.\nquid attinuit relinquere\nhanc urbem, libertate tam praeclara carere, adire periculum navigandi? quasi\nbona comesse Romae non liceret. nunc denique materculae suae festivus\nfilius, aniculae minime suspiciosae, purgat se per epistulam, ut eam pecuniam\nquacum traiecerat non consumpsisse, sed Flacco dedisse videatur. at fructus isti Trallianorum\nglobulo praetore venierant; Falcidius emerat HS nongentis\nmilibus. si dat tantam pecuniam Flacco, nempe idcirco dat ut rata sit\nemptio. emit igitur aliquid quod certe multo pluris esset; dat de\nlucro, nihil detrahit de vivo.\ncur Albanum venire iubet,cur matri praeterea blanditur, cur epistulis et\nsororis et matris imbecillitatem aucupatur, postremo cur non audimus ipsum?\nretinetur, credo, in provincia. mater negat.\n'venisset,' inquit, 'si esset denuntiatum.' tu certe\ncoegisses, si ullum firmamentum in illo teste posuisses; sed hominem a negotio\nabducere noluisti. Magnum erat ei certamen propositum, magna cum Graecis\ncontentio; qui tamen, ut opinor, iacent victi. nam iste unus totam\nAsiam magnitudine poculorum bibendoque superavit. sed tamen quis\ntibi, Laeli, de epistulis istis indicavit? mulieres negant se scire\nqui sit. ipse igitur ille tibi se ad matrem et sororem scripsisse\nnarravit?\nan etiam scripsit oratu\ntuo? at vero M. Aebutium, constantissimum et pudentissimum hominem,\nFalcidi adfinem, nihil interrogas, nihil eius generum pari fide praeditum, C.\nManilium? qui profecto de tanta pecunia, si esset data, nihil audisse non\npossent. his tu igitur epistulis, Deciane, recitatis, his mulierculis\nproductis, illo absente auctore laudato tantum te crimen probaturum putasti,\npraesertim cum ipse non deducendo Falcidium iudicium feceris plus falsam\nepistulam habituram ponderis quam ipsius praesentis fictam vocem et simulatum\ndolorem?\nsed quid ego de epistulis Falcidi aut de Androne Sextilio aut de\nDeciani censu tam diu disputo, de salute omnium nostrum, de fortunis civitatis,\nde summa re publica taceo? quam vos universam in hoc iudicio vestris,\nvestris inquam, umeris, iudices, sustinetis. videtis\nquo in motu temporum, quanta in conversione rerum ac perturbatione versemur.\nCum alia multa certi homines, tum hoc vel\nmaxime moliuntur ut vestrae quoque mentes, vestra iudicia, vestrae sententiae\noptimo cuique infestissimae atque inimicissimae reperiantur. gravia\niudicia pro rei publicae dignitate multa de coniuratorum scelere fecistis.\nnon putant satis conversam rem publicam, nisi in eandem impiorum\npoenam optime meritos civis detruserint.\noppressus est C. Antonius. esto; habuit quandam ille\ninfamiam suam; neque tamen ille ipse, pro meo iure dico, vobis iudicibus\ndamnatus esset, cuius damnatione sepulcrum L. Catilinae floribus ornatum hominum\naudacissimorum ac domesticorum hostium conventu epulisque celebratum est.\niusta Catilinae facta sunt; nunc a Flacco Lentuli poenae per vos\nexpetuntur. quam potestis P. Lentulo, qui vos in complexu liberorum\nconiugumque vestrarum trucidatos incendio patriae sepelire conatus est, mactare\nvictimam gratiorem quam si L. Flacci sanguine illius nefarium in vos omnis odium\nsaturaveritis?\nlitemus igitur Lentulo,parentemus Cethego, revocemus eiectos; nimiae pietatis et\nsummi amoris in patriam vicissim nos poenas, si ita placet, sufferamus.\nnos iam ab indicibus nominamur, in nos crimina finguntur, nobis\npericula comparantur. quae si per alios agerent, si denique per\npopuli nomen civium imperitorum multitudinem concitassent, aequiore animo ferre\npossemus; illud vero ferri non potest, quod per senatores et per equites\nRomanos, qui haec omnia pro salute omnium communi consilio, una mente atque\nvirtute gesserunt, harum rerum auctores, duces, principes spoliari omnibus\nfortunis atque civitate expelli posse arbitrantur. etenim populi\nRomani perspiciunt eandem mentem et voluntatem; omnibus rebus quibus potest\npopulus Romanus significat quid sentiat; nulla varietas est inter homines\nopinionis, nulla voluntatis, nulla sermonis.\nqua re, si quis illuc me vocat, venio;populum Romanum disceptatorem\nnon modo non recuso sed etiam deposco. vis absit, ferrum ac lapides\nremoveantur, operae facessant, servitia sileant; nemo erit tam iniustus qui me\naudierit, sit modo liber et civis, quin potius de praemiis meis quam de poena\ncogitandum putet. O di immortales! quid hoc\nmiserius? nos qui P. Lentulo ferrum et flammam de manibus extorsimus,\nimperitae multitudinis iudicio confidimus, lectissimorum civium et amplissimorum\nsententias pertimescimus!\nM'. Aquilium patres\nnostri multis avaritiae criminibus testimoniisque convictum, quia cum fugitivis\nfortiter bellum gesserat, iudicio liberaverunt. consul ego nuper\ndefendi C. Pisonem; qui, quia consul fortis constansque fuerat, incolumis est\nrei publicae conservatus. defendi item consul L. Murenam, consulem\ndesignatum. nemo illorum iudicum clarissimis viris accusantibus\naudiendum sibi de ambitu putavit, cum bellum iam gerente Catilina omnes me\nauctore duos consules Kalendis Ianuariis scirent esse oportere.\ninnocens et bonus vir et omnibus rebus ornatus bis hoc anno me\ndefendente absolutus est, A. Thermus. quanta rei publicae causa\nlaetitia populi Romani, quanta gratulatio consecuta est! semper\ngraves et sapientes iudices in rebus iudicandis quid utilitas civitatis, quid\ncommunis salus, quid rei publicae tempora poscerent, cogitaverunt.\nCum tabella vobis dabitur, iudices, non de Flacco\ndabitur solum, dabitur de ducibus auctoribusque conservandae civitatis, dabitur\nde omnibus bonis civibus, dabitur de vobismet ipsis, dabitur de liberis vestris,\nde vita, de patria, de salute communi. non iudicatis in hac causa de\nexteris nationibus, non de sociis; de vobis atque de vestra re publica\niudicatis.\nquod si provinciarum vos ratio magis movet quam vestra, ego\nvero non modo non recuso sed etiam postulo ut provinciarum auctoritate\nmoveamini. etenim opponemus Asiae provinciae primum magnam partem\neiusdem provinciae quae pro huius periculis legatos laudatoresque misit, deinde\nprovinciam Galliam, provinciam Ciliciam, provinciam Hispaniam,\nprovinciam Cretam; Graecis autem Lydis et Phrygibus et Mysis obsistent\nMassilienses, Rhodii, Lacedaemonii, Athenienses, cuncta Achaia, Thessalia,\nBoeotia; Septimio et Caelio testibus P. Servilius et Q. Metellus huius pudoris\nintegritatisque testes repugnabunt; Asiaticae iuris dictioni urbana iuris dictio\nrespondebit; annui temporis criminationem omnis aetas L. Flacci et perpetua vita defendet.\net, si prodesse\nL. Flacco, iudices, debet, quod se tribunum militum, quod quaestorem, quod\nlegatum imperatoribus clarissimis, exercitibus ornatissimis, provinciis\ngravissimis dignum suis maioribus praestitit, prosit quod hic vobis videntibus\nin periculis communibus omnium nostrum sua pericula cum meis coniunxit, prosint\nhonestissimorum municipiorum coloniarumque laudationes, prosit etiam senatus\npopulique Romani praeclara et vera laudatio.\nO nox illa quae paene aeternas huic urbi tenebras attulisti, cum Galli ad\nbellum, Catilina ad urbem, coniurati ad ferrum et flammam vocabantur, cum ego\nte, Flacce, caelum noctemque contestans flens flentem obtestabar, cum tuae fidei\noptimae et spectatissimae salutem urbis et civium commendabam! tu\ntum, Flacce, praetor communis exiti nuntios cepisti, tu inclusam in litteris rei\npublicae pestem deprehendisti, tu periculorum indicia, tu salutis auxilia ad me\net ad senatum attulisti. quae tibi tum gratiae sunt a me actae, quae\nab senatu, quae a bonis omnibus! quis tibi, quis C. Pomptino,\nfortissimo viro, quemquam bonum putaret umquam non salutem verum honorem ullum\ndenegaturum? O Nonae illae Decembres quae me consule fuistis! quem ego diem vere\nnatalem huius urbis aut certe salutarem appellare possum.\nO nox illa quam iste est\ndies consecutus, fausta huic urbi, miserum me, metuo ne funesta nobis!\nqui tum animus L. Flacci—nihil dicam enim de me—qui amor in\npatriam, quae virtus, quae gravitas exstitit! sed quid ea commemoro\nquae tum cum agebantur uno consensu omnium, una voce populi Romani, uno orbis\nterrae testimonio in caelum laudibus efferebantur, nunc vereor ne non modo non\nprosint verum etiam aliquid obsint? etenim multo acriorem improborum\ninterdum memoriam esse sentio quam bonorum. ego te, si quid gravius\nacciderit, ego te, inquam, Flacce, prodidero. O mea dextera illa, mea\nfides, mea promissa, cum te, si rem publicam conservaremus, omnium bonorum\npraesidio quoad viveres non modo munitum sed etiam ornatum fore pollicebar.\nputavi, speravi, etiam si honos noster vobis vilior fuisset,\nsalutem certe caram futuram.\nac L.\nFlaccum quidem, iudices, si, quod di immortales omen avertant, gravis iniuria\nadflixerit, numquam tamen prospexisse vestrae saluti, consuluisse vobis,\nliberis, coniugibus, fortunis vestris paenitebit; semper ita sentiet, talem se\nanimum et generis dignitati et pietati suae et patriae debuisse; vos ne\npaeniteat tali civi non pepercisse, per deos immortalis, iudices, providete.\nquotus enim quisque est qui hanc in re publica sectam sequatur,\nqui vobis, qui vestri similibus placere cupiat, qui optimi atque amplissimi\ncuiusque hominis atque ordinis auctoritatem magni putet, cum illam\nviam sibi videant expeditiorem ad honores et ad omnia quae concupiverunt?\nsed cetera sint eorum; sibi\nhabeant potentiam, sibi honores, sibi ceterorum commodorum summas facultates;\nliceat eis qui haec salva esse voluerunt ipsis esse salvis.\nnolite, iudices, existimare eos quibus integrum\nest, qui nondum ad honores accesserunt, non exspectare huius exitum iudici.\nsi L. Flacco tantus amor in bonos omnis, tantum in rem publicam\nstudium calamitati fuerit, quem posthac tam amentem fore putatis qui non illam\nviam vitae quam ante praecipitem et lubricam esse ducebat huic planae et stabili\npraeponendam esse arbitretur? quod si talium civium vos, iudices,\ntaedet, ostendite; mutabunt sententiam qui potuerint; constituent quid agant\nquibus integrum est; nos qui iam progressi sumus hunc exitum nostrae temeritatis\nferemus. sin hoc animo quam plurimos esse voltis, declarabitis hoc\niudicio quid sentiatis.\nhuic, huic\nmisero puero vestro ac liberorum vestrorum supplici, iudices, hoc iudicio\nvivendi praecepta dabitis. cui si patrem conservatis, qualis ipse\ndebeat esse civis praescribetis; si eripitis, ostendetis bonae rationi et\nconstanti et gravi nullum a vobis fructum esse propositum. qui vos,\nquoniam est id aetatis ut sensum iam percipere possit ex maerore patrio,\nauxilium nondum patri ferre possit, orat ne suum luctum patris lacrimis, patris\nmaerorem suo fletu augeatis; qui etiam me intuetur, me voltu appellat, meam\nquodam modo flens fidem implorat ac repetit eam quam ego patri suo quondam pro\nsalute patriae spoponderim dignitatem. miseremini familiae, iudices,\nmiseremini fortissimi patris, miseremini fili; nomen clarissimum et fortissimum\nvel generis vel vetustatis vel hominis causa rei publicae reservate.\nquam benivolum hunc populo Romano, quam fidelem putatis?\ningenita levitas et erudita vanitas.\n"};
