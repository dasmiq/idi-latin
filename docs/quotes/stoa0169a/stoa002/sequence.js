var sequence = {"name":"Juvencus, Caius Vettius Aquilinus. Evangeliorum libri quattuor","data":"Inmortale nihil mundi conpage tenetur,\nNon orbis, non regna hominum, non aurea Roma,\nNon mare, non tellus, non ignea sidera caeli.\nNam statuit genitor rerum inreuocabile tempus,\nQuo cunctum torrens rapiat flamma ultima mundum.\nSed tamen innumeros homines sublimia facta\nEt uirtutis honos in tempora longa frequentant,\nAdcumulant quorum famam laudesque poetae.\nHos celsi cantus, Smyrnae de fonte fluentes,\nIllos Minciadae celebrat dulcedo Maronis.\nNec minor ipsorum discurrit gloria uatum,\nQuae manet aeternae similis, dum saecla uolabunt\nEt uertigo poli terras atque aequora circum\nAethera sidereum iusso moderamine uoluet.\nQuod si tam longam meruerunt carmina famam,\nQuae ueterum gestis hominum mendacia nectunt,\nNobis certa fides aeternae in saecula laudis-\nInmortale decus tribuet meritumque rependet.\nNam mihi carmen erit Christi uitalia gesta, .\\'.I\nDiuinum populis falsi sine crimine donum.\nNec metus, ut mundi rapiant incendia secum\nHoc opus; hoc etenim forsan me subtrahet igni\nTunc, cum flammiuoma discendet nube coruscans\nIudex, altithroni genitoris gloria, Christus.\nErgo age! sanctificus adsit mihi carminis auctor\nSpiritus, et puro mentem riget amne canentis\nDulcis Iordanis, ut Christo digna loquamur.\nRex fuit Herodes Iudaea in gente cruentus,\nSub quo seruator iusti templique sacerdos\nZacharias, uicibus cui templum cura tueri\nDigesto instabat lectorum ex ordine uatum.\nHuius inhaerebat thalamis dignissima coniux.\nCura his ambobus parilis moderaminis aequi,\nAmbos adnexos legis praecepta tenebant.\nNec fuit his suboles, iam tum uergentibus annis,\nGratius ut donum iam desperantibus esset.\nSed cum forte aditis arisque inferret odores\nZacharias, uisus caelo discendere aperto\nNuntius et soli iussas perferre loquellas\n(Cetera nam foribus tunc plebs adstrata rogabat):\n\\'Quem tibi terribilis concussit corde pauorem\nVisus, cum laeti sermonis gratia pla.cat?\nNam me dimissum rerum pater unicus alto\nE caeli solio tibi nunc in uerba uenire\nPraecipit et cara tibi mox e coniuge natum\nPromittit, grandis rerum cui gloria restat,\nPlurima qui populis nascendo gaudia quaeret;\nSobrius aeternum, clausum quem Spiritus ipsis\nVisceribus matris conplebit numine claro.\nIstius hic populi partem pleramque docendo\nAd uerum conuertet iter, Dominmque Deumque\nContinuo primus noscet plebemque nouabit.\nNomine Iohannem hunc tu uocitare memento.\\'\nOlli confusa respondit mente sacerdos:\n\\'Aemula promissis obsistit talibus aetas,\nNec senibus fetus poterit contingere fessis,\n30 Quem deus auertens primaeuo in flore negauit.\\'\nHaec trepidans uates; cui talia nuntius addit:\n\\'Si tibi mortalis subolem promitteret ullus,\nAd desperandum forsan cunctatio mentis\nDebuerat tardis haerens insistere uerbis.\nNunc ego, quem dominus caeli, terraeque repertor,\nAnte suos uultus uoluit parere ministrum,\nAuribus ingratis hominis uisuque receptus,\nSupremi mandata Dei temnenda peregi.\nQuare promissis manet inreuocabile donum,\nSed tibi claudetur rapidae uox nuntia mentis,\nDonec cuncta Dei firmentur munera uobis.\\'\nHaec ait et sese teneris inmiscuit auris.\nInterea populus miracula longa trahebat,\nQuid tantum templo uellet cessare sacerdos.\nProgressus trepide numen uidisse supernum\nNutibus edocuit, miserae et dispendia uocis.\nInde domum remeat conpleto ex ordine uates\nOfficio, amissamque leuant promissa loquellam;\nNec dilata diu uenerunt munera prolis.\nAnxia sed uentris celabat gaudia coniux,\nDonec quinque cauam conplerent lumina lunam.\nTunc maiora dehinc idem mandata minister\nDetulit ad Mariae dimissus uirginis aures.\nHaec desponsa suo per tempora certa propinquo\nAbdita uirgineis caste pubescere tectis\nEt seruare diem iussis permissa parentum.\nAd quam tranquillum sermonem nuntius infit:\n\\'Salue, progenie terras iutura salubri,\nDesine conspectu mentem turbare uerendo.\nNam tua concipient caelesti uiscera iussu\nNatum, quem regnare Deus per saecula cuncta\nEt propriam credi subolem gaudetque iubetque.\nHunc ubi sub lucem dederis, sit nomine Iesus.\\'\nAd quem uirgo dehinc pauido sic inchoat ore:\n\\'Nullos conceptus fieri sine coniuge dicunt;\nVnde igitur subolem mihimet sperabo uenire?\\'\nNuntius haec contra celeri sermone profatur:\n\\'Virtus celsa Dei circumuolitabit obumbrans,\nSpiritus et ueniet purus, lectissima uirgo,\n- Ac tibi mox puerum casto sermone iubebit\nMagnificum gigni populis, quem credere sanctum\nSupremique Dei natum uocitare necesse est.\nSic cognata tibi, sterilis quae credita cunctis,\nZachariae coniux mortali germine nuper\nAeuo defessis hausit miracula membris.\nSextus adest mensis: parent sic omnia iussis/.\nVirgo dehinc: \\'Domino famulam nunc ecce iubenti,\nVt tua uerba sonant, cernis seruire paratam.\\'\nNuntius abscedens uacuis se condidit auris.\nIlla dehinc rapidis Iudaeam passibus urbem\nZachariaeque domum penetrat grauidamque salutat\nElisabeth, clausae cum protinus anxia prolis\nMembra uteri gremio motu maiore resultant.\nEt simul exiluit mater concussa tremore,\nDiuinae uocis conpleta est flamine sancto\nEt magnum clamans: \\'Felix o femina, salue,\nFelicem gestans uteri sinuamine fetum.\nVnde meam tanto uoluit Deus aequus honore\nInlustrare domum, quam mater numinis alti\nViseret? Ecce meo gaudens in uiscere proles\nExultat, Mariae cum prima adfamina sensit.\nFelix, qui credit finem mox adfore uerbis,\nQuae Deus ad famulos magnum dignando loquetur r\nIlla trahens animum per gaudia mixta pudore\nSubpressae uocis pauitantia dicta uolutat:\n\\'Magnificas laudes animus gratesque rependit\nInmensi Domino mundi. Vix gaudia tanta\nSpiritus iste capit, quod me dignatus in altum\nErigit ex humili celsam cunctisque beatam\nGentibus et saeclis uoluit Deus aequus haberi.\nSustulit ecce thronum saeuis fregitque superbos,\nLargifluis humiles opibus ditauit egentes.\\'\nTunc illic mansit trinos ex ordine menses,\nAd propriamque domum repedat iam certa futuri.\nIamque aderat tempus, quo iussum fundere partum\nElisabeth uoluenda dies in luminis oras\nCogeret. Ad partus famam collecta cucurrit\nTurba propinquorum, tum gaudia mira frequentes\nConcelebrant nomenque iubent genitoris habere.\nAbnuit hoc genetrix, sed Iohannes uocitetur\nIngeminat. Placuit muti tunc iussa parentis\nConsulere, scriptoque rogant edicere nomen.\nSed, pro mira fides, tabulis cum scribere temptat,\nInplicitam soluit per uerba sonantia linguam.\nMox etiam adsuetam penetrant spiracula mentem,\nConpletusque canit uenturi conscia dicta:\n\\'Concelebrent cuncti laudes gratesque frequentent\nAstrorum et terrae, pontique hominumque parenti,\nVisere quod uoluit propriamque absoluere plebem.\nEn beat antiquam gentem cornuque salutis\nErecto indulget Dauidis origine lumen.\nHoc est, quod prisci cecinere ex ordine uates,\nHaec est illa salus, qua nos ex hostibus atris\nEripit, ut iuste iusto seruire queamus.\nAt tu, parue puer, sanctus dignusque profeta\nDicere et Dominum mox praegrediere uiando\nIllius et populum duces per lumen apertum:\nErrorem per te spernent mortisque tenebras\nAbrumpent omnes, tua qui praecepta sequentur.\\'\nExhinc secretis in uallibus abdita semper\nVita fuit puero, donec poscentibus annis\nVatis ad officium pleno pubesceret aeuo.\nInterea Mariae sponso miracula mentem\nSollicitant, manifesta uteri quod pondera uidit,\nEt secum uoluit, quanam ratione propinquae\nDedecus obpressum celet thalamosque recuset.\nTalia tractanti torpescunt membra sopore\nAudiuitque Dei super horrida somnia uocem:\n\\'Accipe coniugium nullo cum crimine pactae,\nSpiritus inpleuit sancto cui uiscera fetu.\nHanc cecinit uates uenturam et uirgine prolem,\nNOBISCVM DEVS est nomen cui.\\' Protinus ille\nHaec praecepta sequens seruat sponsalia pacta.\nSed tum forte nouo capitum discussio censu\nCaesaris Augusti iussis per plurima terrae\nDescribebatur; Syriam tunc iure regebat.\nQuirinus, proprios cui tota per oppida fines\nEdebant populi, uires nomenque genusque.\nUrbs est Iudaeae Bethleem, Dauida canorum\nQuae genuit, generis quae censum iure petebat.\nEdidit hic Mariam Dauidis origine Ioseph\nDesponsamque sibi scribens grauidamque professus.\nHospitio amborum Bethleem sub moenibus urbis\nAngusti fuerant praeparua habitacula ruris.\nIllic uirgo nouo conpleta in tempore fetu\nSoluitur et puerum ueteri cunabula textu\nInuoluunt durumque datur praesepe cubili.\nCirca sollicitae pecudum custodia noctis\nPastores tenuit uigiles per pascua laeta.\nEcce Dei monitu uisus discendere caelo\nNuntius, at subitus terror tremefacta pauore\nProstrauit uiridi pastorum corpora terrae.\nTalis et attonitis caelo uox missa cucurrit:\n\\'Ponite terrorem mentis, mea sumite dicta,\nPastores, quibus haec ingentia gaudia porto.\nNam genitus puer est Dauidis origine clara,\nQui populis lucem mox laetitiamque propaget.\nHoc signum dicam, puerum quod cernere uobis\nIam licet inplentem gracili praesepia uoce.\\'\nTalia dicenti iunguntur milia plebis\nCaelestis cunctique Deum laudantque rogantque,\nTalis et uniti uox agminis aera conplet:\n\"Gloria supremum comitatur debita patrem;\nIn terris iustos homines pax digna sequetur.\"\nEt simul his dictis caeli secreta reuisunt.\nPastores propere ueniunt puerumque iacentem\nPraesepis gremio cernunt; post inde frequentes\nDispergunt late celeris uaga semina famae.\nMirantes laudant, laetantes constipuerunt,\nOmnia nocturnis monitis quod uera recurrant.\nViderat octauam lucem puer, ecce recidi\nAd morem legis nomenque aptare necesse est.\nInpositumque illi est, monitis caelestibus olim\nQuod Mariae uox missa Deo praecepit, Iesus.\nScripserat antiquae Moyses moderamina legis,\nInter quae primos prisco de sanguine uatum\nObseruare dedit fetus offerre sacrandos,\nInplumesque simul ferre ad delubra columbas.\nHaec ubi per Mariam templo seruata feruntur,\n190 Ecce senex Simeon dignus conprendere sensu\nCaelestes uoces, cui quondam praescia rerum\nVirtus prodiderat, quod carcere corporis aegri\nDeposito mortem liber requiemque uideret,\nCum primum caeli laudem terraeque salutem,\nOmnia quem uatum spondent oracula Christum,\nVidisset templo sollemnes ferre palumbas.\nIsque ubi curuato defessus corpore templum\nIam grauior penetrat, monuit quod spiritus auctor,\nEcce simul paruum gremio genetricis Iesum\nAd templum sensit uenisse, trementibus ulnis\nAccepit puerum laetusque haec dicta profatur:\n\\'Nunc, nunc me famulum Dominus nunc liberat atris\nCorporis e uinclis finemque inponere uerbis\nDignatur cum pace suis. En splendida nostros\nLux oculos tua circumstat radiisque renidet,\nQuam cunctis hominum lustratis gentibus addit\nIstrahelitarum cumulatae gloria plebis. \\'\nQuid tantum Mariae stupuerunt pectora matris?\nHic puer ad casum populi datur, iste renasci\n210 Concedet populos; dictum in contraria signum\nIstius adueniet, percurrens debita leto\nAtque animam matris ferro fulgente machaera,\nQuo pateant tecti tenebrosa uolumina cordis.\\'\nHaec ait in Simeone Deus; mox ecce profetae\nFemineam sancto conplet spiramine mentem.\nAnna fuit natu grauior, quam in flore iuuentae\nDestituit uiduam mors inmatura mariti.\nCasta sed in templo semper pro coniuge uita\nEt cultus cessere Dei; quae numine iussa\nCognouit Christum et simili sermone locuta est.\nInde ubi sollemnem pueri pro nomine legem\nConpleuit genetrix et Ioseph omnia mirans,\nAd patriam laeti repedant puerumque reportant.\nGens est ulterior surgenti conscia soli,\nAstrorum sollers ortusque obitusque notare;\nHuius primores nomen tenuere Magorum.\nTunc hinc delecti Solymos per longa uiarum\nDeueniunt regemque adeunt orantque doceri,\nQuae regio imperio puerum Iudaea teneret\nProgenitum: sese stellae fulgentis ab ortu\nAdmonitos uenisse uiam, quo supplice dextra\nExortum terris uenerabile numen adorent.\nTerritus Herodes Solymorum culmina uatum\nQuique profetarum ueterum praedicta recensent\nImperio accitos iubet omnia quaerere legis,\nQuis pateat, quae sint genitalia moenia Christo,\nOmnia uenturum spondent quem oracula uatum.\nTunc manifestatur, Bethleem quod moenibus illum\nProgigni maneat, cui sacram ducere plebem\nIstrahelitarum sancta uirtute necesse est.\nHinc iubet Herodes Persas pertendere gressum.\nInuentumque sibi puerum monstrare colendum.\nEcce iteris medio stellam praecurrere cernunt\nSulcantem flammis auras, quae culmine summo\nRestitit et pueri lustrata habitacula monstrat.\nGaudia magna Magi gaudent sidusque salutant,\nEt postquam puerum uidere sub ubere matris,\nDeiecti prono strauerunt corpore terram\nSubmissique simul quaesunt; tum munera trina\nTus, aurum, murram regique hominique Deoque\nDona dabant. Totam mox horrida somnia noctem\nSollicitant saeuumque iubent uitare tyrannum.\nDenique diuersis Herodis callibus aulam\nDiffugiunt patriamque Magi rediere latenter.\nIpsum etiam puerum monitis caelestibus actus\nAegyptum cum matre simul transportat Ioseph.\nAt ferus Herodes sibimet succedere credit,\nQuem callens astris quaesisset cura Magorum.\nQuorum praecauto discessu sollicitatus\nHorribilem iussit Bethleem per compita caedem.\nInfantes cunctos teneramque sub ubere plebem\nAuellit ferro nullo sub crimine culpae.\nHaec etiam caedes olim praescripta manebat,\nQuam bonus Hieremias diuino numine iussus.\nConplorat, subolis misero pro funere matres\nHorrendis grauiter caelum pulsare querellis.\nAst ubi sopitus furor est et saeua tyranni\nInfantum horribili feritas satiata cruore,\nExtinxisse putat cunctos, quos unus et alter\nAnnus letiferi miseros obpresserat aeui.\nMirandis rursus deuinctus membra sopore\nUrgetur monitis Mariam puerumque Ioseph\nAegypto ad patriam uectare, ubi Nazara felix\nOlim praedictum puero dedit addere nomen.\nDixit et alterius quondam praenuntia uatis\nVox instincta Deo: Veniet, ueniet mea proles\nAegypto ex alta terris lumenque salusque.\nCrescebat rapidis annorum gressibus infans,\nPraecurrens aeuum sapientia praeueniebat\nGratiaque in uultu et uerbis ueneranda micabat.\nEt iam bissenos aeui conprenderat annos,\nCum paschae ritum seruando ex more parentes\nAd templum laetis puerum perducere festis\nOmnibus annorum uicibus de more solebant.\nErgo aderant paschae pariter cunctisque diebus\nFestorum inpletis patriam remeare parabant,\nCum puer in populo comitis uestigia matris\nDeseruit templique libens secreta petiuit.\nIllum per uicos urbis perque abdita tecta\\'\nPerque iteris stratas per notos perque propinquos\nQuaerebat genetrix; sed lux ubi tertia uenit\nAd templum propere remeat, uatumque choreis\nInuenit insertum legumque obscura senili\nTractantem coetu. Vix admiratio digna\nDe pueri uerbis senibus fuit; at pia mater:\n\\'Nate, ait, amissum lacrimis te quaero profusis\nAnxia cum genitore gemens. Quae causa parentum\nDiscernit gressu templique in sede retentat?\\'\nIlle autem: \\'Quid me tantum, quid quaeritis? inquit.\nAn nondum sentis, genetrix, quod iure paternis\nSedibus et domibus natum inhabitare necesse est?\\'\nHaec ait et gressum sociat patriamque reuisit;\nNec genetrix tanti persensit pondera uerbi,\nOrdine cuncta tamen cordis secreta reseruant.\nAt puer obsequiis apte praedulcibus ambos\nAd proprium semper cogens nectebat amorem.\nInterea ueteris scripti per debita currens\nOmnia saeclorum series promissa trahebat.\nZachariae suboles desertis uallibus omnes\nAd deponendas maculas clamore uocabat,\nFluminis ut liquidi caperent miranda lauacra,\nQuis animae uirtus abluta sorde niteret;\nEsaias uates cecinit quod numine iussus:\n\\'Vox late resonat desertis uallibus; amplas\nInstruite stratas, omnis sit recta uiarum\nSemita, quae Domini digne uestigia gestet.\nSubsident colles, uallis conplebitur omnis;\nCorriget anfractus iteris bona linea recti\nCorporeisque oculis lumen tractare serenum\nOmnibus indulget genitor Dominusque salutis.\\'\nErgo aderant populi passimque hinc inde ruentes\nConplebant ripas auidique lauacra petebant.\nTexta camelorum fuerant uelamina saetis,\nEt zonae pellis medium cinxere profetam.\nEt tenuem uictum praebent siluestria mella.\nIsque ubi tot populos diuersis sedibus ortos\nInruere ad fluuium cernit, sic incipit ore:\n\\'Vipereae gentis suboles, quis debita uobis\nSupplicia urgentesque iras euadere monstrat?\nSed facite, o miseri, fructum, si paenitet, aptum,\nNec generis uestri tollat fiducia mentes.\nNam facile e saxis etiam pro nomine plebes\nSuccedet uestro, suboles quia degener errat.\nProxima roboreis iamiam radicibus instat\nCunctorum ante oculos acies leuata securis.\nCaedentur siluae steriles ignemque fouebunt.\nNunc ego praeteritas maculas in flumine puro\nAbluere institui; ueniet sed fortior alter,\nCuius uincla pedum non sum contingere dignus.\nAbluet ille hominis sancto spiramine mentem\nFlammarumque globis purgabit noxia corda.\nIllius et manibus ruralis pala tenetur\nEt propria ipsius purgabitur area frugum\nHorreaque inplebit secreti copia farris\nAeternusque leues paleas populabitur ignis/\nHaec ait et properis per siluam passibus ipsum\nCernit Iordanis ueneranda lauacra petentem.\nSed uetat increpitans uates et talia fatur: -\n\\'Tune meis manibus dignaris mergier undis,\nCum tua me melius possint mundare lauacra?\\'\nDixit Iohannes, cui talia reddit Iesus:\n\\'Nunc sine, nam decet hoc, sic sancta per omnia nobis\nIustitiae consectandus conplebitur ordo.\\'\nHaec memorans uitreas penetrabat fluminis undas.\nSurgenti manifesta dei praesentia claret.\nScinditur auricolor caeli septemplicis aethra\n- Corporeamque gerens speciem discendit ab alto\nSpiritus aeriam simulans ex nube columbam\nEt sancto flatu corpus perfudit Iesu.\nTunc uox missa Dei longum per inane cucurrit\nAblutumque undis Christum flatuque perunctum\nAdloquitur: \\'Te nate, hodie per gaudia testor\nEx me progenitum, placet haec mihi gloria prolis.\\'\nTum petit umbrosos montes et lustra ferarum\nObsequiumque illi patris praebere ministri\nCertabant rapidi, mox liuor daemonis atram\nCum terrore rapit mentem, nec defuit aegro\nTemptandi interea Christum uersutia fallax.\nQuadraginta illi fuerant ex ordine soles,\nEx quo nulla cibi potusque alimenta dabantur,\nSed contexta simul firmi ieiunia cordis\nTerrarum ad regnum mentis secreta tenebant.\nTunc epulas demum monuit conquirere corpus.\nHorrendi interea sceleris fallacia temptans:\n\\'Si te pro certo genuit Deus, omnibus, inquit,\nHis poteris saxis forti sermone iubere\nUsum triticei formamque capessere panis.\\'\nChristus ad haec fatur: \\'Nil me iam talia terrent;-\nNam memini scriptum, quoniam non sola tenebit\nVitam credentis facilis substantia panis,\nSed sermone Dei conplet I pia pectora uirtus.\\'\nRursus at ille dolos uersutis artibus aptans\nNectere temptator properat. Nam moenibus urbis\nMox inferre pedem sensit, uis liuida Christum\nCulmine marmoreo fecit consistere templi.\nTum sic adgreditur uocis fallente ueneno:\n\"Si Deus est uere genitor tibi, culmine templi\nAera per uacuum saltu iaculabere corpus.\nTestis erit scriptura tibi, quae spondet aperte\nMandatum summi genitoris tale ministris,\nUt lapsum studeant casu defendere corpus;\nEt famulis manibus current tua membra leuare,\nNe lapidis laedat summas offensio plantas.\"\nReddidit his Christus dictis contraria dicta:\n\"Me meminisse magis scripti caelestis oportet,\nNe uires Domini fidens audacia temptet.\"\nRursus in abrupti montis consistere celsis\nMox furibunda iugis sensit fallacia Christum,\nOstendens illi fulgentia regna per orbem:\n\\'Cernis, ait, quae sit tantarum gloria rerum?\nCuncta tuo possum iamiam concedere regno,\nTalia donantem si me ueneratus adores.\\'\nTunc sic instantem dictis, reiecit Iesus:\n\\'Effuge pestiferi rabies uaesana ueneni,\nHaereat ut semper nobis inmobile iussum,\nUt iustus caeli Dominum deuotus adoret\nUnius et famulans ueneretur nomen in aeuum.\\'\nTalibus excussus fugit per deuia daemon.\nIlle ubi Iohannem cognouit carceris umbris\nInmersum, tristi conpressit corde dolorem,\nFinibus et statuit Zabulonum ponere sedes,\nUt dictum Esaiae concurreret ordine longo:\n\"Terra Zabulonum et regionis Neptala nomen,\nEt uia trans pelagus longe Galilaea per arua\nTrans et Iordanen gentes populique tenebris\nInclusi magnum lumen subitumque uidebunt,\nIn mortisque illis umbra residentibus alma\nExoritur fidei resplendens luce uoluntas.\"\n- Ergo instare Dei regnantis munera Christus\nNuntiat increpitans praeconia larga salutis.\nPraeteriensque uidet ponti per litora fratres,\nPraesolidum Simonem, dignum cognomine Petri,\nAndreamque simul, sinuosa uolumina lini\nPiscibus insidias disponere marmoris undis.\n\\'Nunc, inquit, pisces capitis maris aestibus altis,\nSed me si libeat sectari, fortia uobis\nProuenient hominum praepulchra indagine lucra.\\'\nOlli confestim firmato pectore certi\nRetibus abiectis pariter praecepta sequuntur.\nPost fratres Iacobum Iohannemque marinis\nInsidias gregibus maculoso innectere textu\nUt uidit similemque dedit de litore uocem,\nilli Zebedeum genitorem in puppe relinquunt\nIlico sectantes pulcherrima iussa salutis.\nExhinc per terram Galilaeam sancta serebat\nInsinuans populis regni praeconia Christus\nDonabatque citam inualidis aegrisque medellam;\nEt mox crebra procul Syriam iam fama tenebat\nMille sonans uerbis praesentia munera Christi.\nDenique certatim languoris tabe peresos\nDiuersisque malis nexos, quis longa dolore\nAbsumpsit populans membrorum robora tabes,\nMonstrabant Christo; facili sed munere cunctos\nReddebat propere miranda ad gaudia sanos.\nIamque animae ipsius morbi saeuique furores\nEt lunae cursum comitata insania mentis\nDiscessere graui sermonis pondere iussa.\nIllum stipantes miracula magna mouentem\nMixtae sectantur turbae Solymique Syrique\nEt Iudaea frequens populis Galilaeaque plebes,\nQuos et Iordanes dirimit stagnante fluento.\nHos populos cernens praecelsa rupe resedit\nAc sic discipulis gremium cingentibus infit:\n\\'Felices humiles, pauper quos spiritus ambit,\nIllos nam caeli regnum sublime receptat,\nHis similes mites, quos mansuetudo coronat,-,\nQuorum debetur iuri pulcherrima tellus.\nHoc modo lugentes solacia magna sequentur.,\nPabula iustitiae qui nunc potusque requirunt,\nIllos plena manet satiandos copia mensae.\nFelix, qui miseri doluit de pectore sortem,\nIllum nam Domini miseratio larga manebit.\nFelices, puro qui caelum corde tuentur,\nVisibilis Deus his per saecula cuncta patebit.\nPacificos Deus in numerum sibi prolis adoptat.\nFelices nimium, quos insectatio frendens\nPropter iustitiam premit; his mox regia caeli\nPandetur. Gaudete, operum quos iusta tenentes\nUrgebit praeceps stimulis iniuria saeuis;\nPlurima nam merces uobis seruatur in aethra,\nNamque profetarum fuit insectatio talis.\nDiscite uos hac in terra salis esse saporem.\nHic sapor amissa si iam uirtute senescit,\nQuae salis absumptos acuet substantia gustus?\nNec quisquam uani post haec superest salis usus,\nNi longe abiectum cuncta ut uestigia calcent.\nVos estis mundi clarum (ne abscondite) lumen.\nNam quis praecelsis inpostam rupibus urbem\nOccultare queat? Vestrum sic lumen ad omnes\nPerueniat rerumque decus sub luce serena\nPonatur. Cunctis genitoris gloria uestri\nLaudetur, celsi thronus est cui regia caeli.\nNon ego nunc priscas leges dissoluere ueni\nVertere nec, ueteres ponunt quae iussa profetae;\nOmnia nam uobis per me conplenda manebunt.\nVera loquor, donec caeli terraeque marisque\nInteritus ueniat, legis nec littera saltem\nAut apicis parui gracilis distinctio deerit,\nOmnia quin fiant digesto ex ordine saecli.\nSi quis enim minimam mandati soluere partem\nAusus erit, pariterque homines audendo docebit,\nHic minimi nomen caelesti in sede tenebit.\nAt quicumque operis proprii moderamina seruans\nInuiolata simul tradet praecepta priorum,\nMagnus erit magnique feret trans sidera nomen.\nAudistis ueteris iussum moderamine legis:\nHumano si quis macularit sanguine palmas,\nIlle reus ferro persoluet uindice poenas.\nAst ego praecipiam, ne quis consurgere in iras\nAudeat atque odio fratris feruente moueri.\nNam reus hic aequo poenas sub iudice pendet.\nNec minor illorum conuicia flamma sequetur,\nQui fatui miseriue cient sub nomine fratrem.\nSin offerre uoles, uenerans altaria, munus\nEt tua tunc tacitae mentis penetralia tanget,\nQuod tibi sit cum fratre domi suscepta simultas,\nMunera cuncta illic aditis admota relinque\nEt prius ad pacem properans transcurre petendam.\nFraterno demum iam conciliatus amori\nOffer grata Deo tranquillo pectore dona.\nEst tibi praeterea semper contraria uirtus\nCorporis; hoc casti celeri curetur amore,\nDum rapidae tecum graditur per compita uitae..\nAccusabit enim polluti corporis usus.\nEt te sublimi statuet sub iudice uinctum.\nDamnatum rapient ad uincula saeua ministri\nNec prius e tenebris solueris carceris atri,\nUltima quam minimi reddatur portio nummi:\nHaut ignota, reor, uobis stat cautio legis\nCorpus adulterio prohibens, sed nunc mea iussa\nOcculta internae frenant molimina mentis:\nNec minus optati quam facti poena luenda est.\nSi te forte oculi dextri laqueauerit error,\nAuctorem miserae properans conuellito labis\nEt iaculare procul. Nam membrum perdere refert\nExiguum, flammis quam totum dedere corpus\nPerpetuisque animam pariter conuoluere poenis.\nEt si dextra manus mentem per deuia ducit,\nErroris causam praestat decidere ferro,\nQuam totum aeternis corpus concedere flammis.\nPraecipiunt ueteres, si quis conubia rumpit,\nScribere discidium, iuris feralia uerba.\nSola uiri recte discedet adultera tectis,\nAst aliae maneant, nam casti iura pudoris\nAuctore amittet mulier deserta marito.\nAntiquae leges prohibent periuria linguis,\nSed nostris cedat iurandi audacia iussis.\nNec fas est homini caelum iurare per altum,\nQuod sedes Domini, nec quae uestigia gestat\nTerra Dei, Solymaeue urbis uenerabile nomen,\nQuod regis magni propria est, iurabitur umquam.\nNec caput in proprium cuiquam iurare licebit,\nNamque potestatem minimi non esse capilli\nCernitis, albumue aut nigrum mutare colorem.\n[)4[) Est est sufficiat, quod non est dicite: non est.\nQuod superest istis, totum fallaciter aegro\nSuggeret obreptans animo uis tetra ueneni.\nPeruulgata diu legis praecepta tenetis:\nLaedentem semper similis uindicta sequatur,\nSed tranquilla malum melius patientia uincet;\nAc si quis partem palma percusserit oris,\nMox aliam uultus partem praebere memento.\nAuferet aut tunicam si quis ui iudicis instans,\nCede libens pariterque ferat tua pallia secum.\nSi te forte aliquis passus per mille iubebit\nIre uiam grauidique oneris perferre laborem,\nMox perges aliudque iteris comitabere duplum.\nSi quis egens poscet uel si simulabit egentem,\nEx animo miserans largire; aut mutua si quis\nOrabit, tribue, et mitem ne subtrahe uultum.\nNec tibi sit placitum solis succurrere amicis\nAut caecis odiis inimicos ducere dignos.\nQuin ego praecipiam semper blando esse per omnes\nObsequio precibusque Deum mollire benignis\nPro uita ipsorum, qui uos exscindere gaudent\nAduersisque truces animis odiisque sequuntur.\nNam genitor noster communia lumina solis\nCommunesque dedit pluuias iustisque malisque.\\'\nQuod si coniunctos tantum ueneramur amicos,\nQuis locus hic iustae poterit mercedis haberi?\nSeruit amicitiae tantum gens dedita lucris.\nSed uos perfecto similes estote parenti.\nSicubi iustitiae pandetur pulchra facultas,\nDeuitate oculos hominum; nam nulla manebit\nMerces, posterius quae factum tale sequatur.\nAdplaudet tantum sterilis laudatio uulgi.,\nSed quod dextra facit, faciat, nescire sinistram\nConueniet; iustis meritis tum digna rependet\nOcculti solus scrutator praemia cordis.\nSunt quos praetumidae tollit iactantia mentis,\nEt precibus propriis gaudent adsistere turbas\nMultifluisque diem uerbis ducendo fatigant;\nHis uotis pompae fructus succedit inanis.\nSed secreta domus precibus penetralia castis\n585 Claudantur paucisque Deum uenerabere uerbis.\nScit pater ipse, tui quae sit trepidatio cordis.\nNil absente Deo loquimur, nil abdita clausum\nPectoris antra tegunt, praesens Deus omnia cernit.\nHis igitur uotum placeat concludere uerbis:\nSidereo genitor residens in uertice caeli,\nNominis, oramus, ueneratio sanctificetur\nIn nobis, pater alte, tui: tranquillaque mundo\nAdueniat regnumque tuum lux alma reclaudat.\nSic caelo ut terris fiat tua clara uoluntas,\nYitalisque hodie sancti substantia panis\nProueniat nobis; tua mox largitio soluat\nInnumera indulgens erroris debita praui;\nEt nos haut aliter concedere foenora nostris.\nTetri saeua procul temptatio daemonis absit\nEque malis tua nos in lucem dextera tollat.\nSic etenim genitor populis delicta remittet,\nSi uestra alterni uobis peccata uelitis\nCedere nec durum erratis intendere pectus.\nSunt etiam praegrata Deo ieiunia plebis;\nSed propriam multi faciem foedare laborant,\nQuo uanam captent hominum ieiunia famam.\nTu uero et grato crinem nitefactus oliuo\nLaetantem puris de fontibus ablue uultum,\nUt solus genitor deuoti pectoris altum\nSeruitium cernens laudet meritumque rependat.\nVanum est defossis terra inuigilare talentis.\nIllic aerugo et tineae dominantur edaces,\nCunctaque diripiunt fures egesta latebris.\nCondite thesauros uobis in uertice caeli;\nNon aerugo illos tineaeue aut horrida furum\nFactio diripiet. Vobis ubi condita res est,\nIllic corda etiam simili dicione tenentur.\nCorporis est lumen, quo publica lumina cernis;\nSed si pura acies oculis simplexque nitebit,\nClare totius splendebunt corporis artus.\nSin uero nequam fuerit paruumque uidebit,\nObscurae incumbent super omnia membra tenebrae.\nIn nigras lumen sed si conuertitur umbras,\nIpsis horror erit quantus sine luce tenebris?\nNemo potest dominis aeque seruire duobus,\nUnius aut odiis cedet uel cedet amori,\nNec pariter dominum seruus patietur utrumque.\nHaut umquam poterit quis diuitiisque Deoque\nInseruire simul; sed uos haec iussa tenete:\nSollicitet proprio ne uos pro corpore uestis,\nNeu faciles uictus aegra disquirite cura.\nNonne animam pluris facimus quam corporis escas?\nAut dubitat corpus quisquam praeponere uesti?\nAerias spectemus aues: num uomere presso\nTerga soli subigunt, iaciunt aut semina farris,\nAut segetum culmos incurua falce recidunt?\nProueniet tamen his satias potusque cibique.\nNonne Deo magis est hominum curatio cordi?\nNec dignum fuerat uestis suspendere curam\nPectoribus nostris; non, si cubitalia possent\nIncrementa suis homines inponere membris.\nCernite, per pingues agros ut lilia fulgent!\nNon ulli tamen his umquam incubuere labores,\nNec Solomona illum, cum regni diuitis aula\nAflueret, talis contexit gratia uestis.\nQuod si pratorum fruticumque uirentia laeta\nIpse Deus uestit nostris obnoxia flammis,\nCur uobis potior non est fiducia patris?\nErgo cibum potum uestemque et inania cuncta\nGentibus infidis terrenam linquite curam.\nVos potius digne caelestia quaerite regna\nIustitiamque Dei — spontanea cetera current —,\nCrastina nec uobis curetur copia rerum;\nQuisque dies sibimet satis est pro fraude diurna.\nIudicium uestrum fugiat damnatio saeua;\nNam Dominus uestri iuris documenta sequetur,\nQuae uos in terris statuetis tempore capti:\nMensuram tibi, quam ponis, portare necesse est.\nCernis adhaerentem fistucam in lumine fratris,\nNec tamen in proprio tignum consistere sentis\nAtque oculum prius alterius purgare laboras;\nDeripe sed proprio fallax de lumine lignum,\nTunc minimam alterius curabis demere aristam.\nNe canibus sanctum dederitis neue uelitis\nTurpiter inmundis iactare monilia porcis.\nNamque illa in caeno pedibus subiecta iacebunt\nConuersique sues uasto uos uulnere rumpent.\nPoscenti dabitur, quaerens inuenta tenebit,\nPulsantique aditus foribus pandetur apertis.\n670 Vos homines natis panem poscentibus omnes\nNon lapidem dabitis piscemue petentibus anguem;\nVos, inquam,. rigidi, quibus alte est insita cordis\nDurities, uestris dabitis semper bona natis.\nIndulgens hominum genitor bona mitia digne\nQuam praestare magis gaudet poscentibus aequis!\nQuae cupitis uobis hominum benefacta uenire,\nHaec eadem uestro cunctis praestate fauore.\nHaec legis summa est, hoc ius dixere profetae.\nIte per angustam, iusti, super aethera portam.\nQuam lata et spatiosa uia est, quae limite laeuo\nPraeruptum conuoluit iter caligine mortis,\nInnumeraeque illam penetrant per prona cateruae!\nVitalis uastis stipatur semita saxis,\nCelsaque uix paucos ducit per scrupea uirtus.\nAt si quos nimium fallax inlexque malorum\nPlanities suasit deformi lubrica lapsu,\nAdripit hos pronosque trahit uelut impetus amnis,\nAut alacer sonipes ruptis effrenus habenis,\nAut rectoris egens uentosa per aequora puppis.\nObseruate illos, falso qui nomine uobis\nInsidias faciunt appellanturque profetae.\nHos ouium species uestit, sed saeua luporum\nPectora fraude tegunt, lacerantque incauta trahentes\nAgmina cedentum, saeuus quos decipit error.\nFructibus e propriis noscuntur talia monstra;\nQuemque petat finem fallax doctrina uidendum est.\nNam neque de tribulis ficus nec sentibus uuas\nProuenisse umquam ruris per terga notastis.\nUtque arbor proprio uestitur germine pomi,\nSic dolus illorum fructu monstrante patescit.\nNon ego palpantum uerbis et honore mouebor,\nNec, me quod dominum praeblanda adolatio dicet,\nPraemia caelestis capient spontanea sedis.\nIlli sed merito gaudebunt munere regni,\nQui facient nostri genitoris iussa uolentes.\nAdueniet mox summa dies, quae iure seuero\nPraemia iustitiae tribuet scelerique gehennam.\nTunc mihi multorum clamabit talia fletus:\nNonne tuo quondam magnae sub nomine nobis.\nVirtutes sanctis domuerunt omnia iussis?\nSaepe etiam nostra est uox adnumerata profetis\nSeruiuitque tuo nobis sub nomine daemon.\nTunc iurabo illis, quod talis cognita numquam\nVita mihi est hominum, gestis quae sordet iniquis.\nQuisque meis monitis auresque et facta dicabit,\nHunc aequabo uiro solidis fundamina saxis\nPonenti, librata super cui moenia surgent.\nIlla domus pluuiis uentisque inlaesa manebit\nTorrentumque minas firmato robore uincet,\nHaerent inmotae quoniam fundamina petrae.\nQui uero auditu tantum mea iussa tenebit\nDiuersisque procul factis per lubrica perget,\nHunc similem faciam, uolucri qui fulcit harena\nFundamenta domus; primo cui flamine uenti.\nEt pluuia infusis coepit cum incumbere riuis,\nOmnis subuerso procumbit pondere moles\nInsequiturque graui tectorum strage ruina.\\'\nTalia dicentem fixa admiratio plebis\nInmensum stupuit, quoniam transcenderat alte\nDoctrinam ueterum Christo concessa potestas.\nDenique linquentem celsi fastigia montis\nStipabat gaudens populorum turba sequentum.\nEcce sed horrenda confixus uiscera tabe,\nQuem toto -obsessum foedarat corpore lepra,\nProcubuit uenerans iuuenis Christumque precatur:\n\\'Ut caream tandem languoris pondere tanti,\nSufficiet uoluisse tuum.\\' Tum dextera Christi\nAdtactu solo purgauit lurida membra.\nIncolumique dehinc: \\'Celaris gaudia, iussit,\nEt legi parens offers tua munera templo.\nInde recedenti supplex se protinus offert\nCenturio et precibus proiectus talibus orat:\n\\'Inpubis pueri cruciatur spiritus aeger,\nCuius cuncta repens membrorum munia languor\nDissoluit uitamque tenet iam poena superstes.\nSed iussu miserere precor, nam tecta subire\nCrimina nostra uetant uitae lucisque parentem.\nNunc uerbo satis est iubeas remeare salutem.\n\\'Subiectos mihi saepe uiros sic nostra potestas\nOfficiis uerbo iussis parere coegit.\\'\nDixerat. Ille uiri motus precibusque fideque\nTalia conuersus populo dat dicta sequenti:\n\\'Haut umquam talem memini me gentis auitae\nInuenisse fidem; sed ueris discite dictis,\nQuod multos homines diuersis partibus orbis\nProgenitos caeli regnum sublime uocabit\nCum patribus nostris uitali adcumbere mensae,\nProgenies quorum caecis demersa tenebris\nDentibus horrendum stridens fletumque frequentans\nPerpetuis poenae cruciatibus acta subibit.\nAt tibi iam, iuuenis, mentis uirtute fidelis,\nUt credis, ueniet fructus cum luce salutis.\\'\nDixerat et dicto citius cum uoce loquentis\nAd puerum celeris transcurrunt munera uerbi,\nIngressusque domum miles properante recursu\nPraeuenisse Dei laetatur dona medentis.\nAedes inde Petri sanctus penetrabat Iesus,\nCuius anhela socrus aestu febrique iacebat.\nUtque illi dextram tetigit saluator Iesus,\nSana ministerium praebebat femina mensis.\nIamque dies prono decedens lumine pontum\nInciderat, furuamque super nox caerula pallam\nSidereis pictam flammis per inane trahebat:\nCum multos homines mentis languore ruentes\nDeuinctosque animam furibunda daemonis arte\nCertantes populi caeca iam nocte ferebant.\nSed uerbum Christi tanto languore remoto\nOmnibus indulgens praebebat munera patris.\nEcce sed exorta maior cum luce tumultus\nGratantis populi cum turbis; anxius ille\nIn mare ueliuolum celsam deducere iussit\nDiscipulis puppim. Precibus tum scriba profusis\nNauigio Sancti pariter poscebat abire.\nOlli Christus ait: \\'Quo me tu, scriba, sequeris?\nYulpibus in saltu rupes excisa latebras\nPraebet, et aeriis auibus dat silua quietem;\nAst hominis nato nullis succedere tectis\nEst licitum: gentis sic sunt molimina uestrae.\\'\nTunc e discipulis unus sic ore rogabat:\nUltima defuncto debentur munera patri,\nSed spatium tribuat tua nobis, Sancte, uoluntas,\nUt liceat miseri genitoris condere corpus.\\'\nChristus ad haec: \\'Itiner melius comitabere nostrum\nEt sine defunctis defunctos condere terrae.\\'\nConscendunt nauem uentoque inflata tumescunt\nVela suo, fluctuque uolat stridente carina.\nPostquam altum tenuit puppis, consurgere in iras\nPontus et inmissis hinc inde tumescere uentis\nInstat et ad caelum rabidos sustollere montes;\nEt nunc mole ferit puppim nunc turbine proram,\nInlisosque super laterum tabulata receptant\nFluctus disiectoque aperitur terra profundo.\nInterea in puppi somnum carpebat Iesus.\nIllum discipuli pariter nautaeque pauentes\nEuigilare rogant pontique pericula monstrant.\nIlle dehinc: \\'Quam nulla subest fiducia uobis!\nInfidos animos timor inruit!\\' Inde procellis\nImperat et placidam sternit super aequora pacem.\nIlli inter sese timidis miracula miscent\nConloquiis, quae tanta\\'sibi et permissa potestas,\nQuodue sit imperium, cui sic freta concita uentis\nErectaeque minis submittant colla procellae.\nIam Gerasenorum steterat sub litore puppis;\nEcce sed egresso iuuenis — mirabile dictu —\nOccurrit, miseram cui mentem spiritus ater\nInmunda inplebat lacerans uirtute furoris.\nIlli grata domus tetris habitare sepulchris;\nNec poterat rapidum quisquam retinere furorem,\nFortia quin etiam rumpebat uincula ferri\nScidebatque graues ut lanea fila catenas.\nEt iam conpedibus leuis insultare solutis\nLudus erat saxisque ferum concidere pectus.\nIsque ubi pergentem Christum per litora uidit,\nCum clamore ruit longeque adcurrit adorans:\nRegnantis semper Domini certissima proles,\nOramus, ne nos solitae regionis ab oris\nExcutias longe tormentis excruciatos.\nNam nomen Legio est nobis multosque sub uno\nNomine consociat flatus uis sola nocendi.\nCernis, ut inmundi subigant haec pascua porci?\nHis saltem liceat rabiem satiare repulsam,\nPer patris altithroni nomen sublime rogamus.\\'\nImperat his hominis mentem dimittere Christus\nPorcorumque sinit gregibus finire furores.\nIamque hominis stupidum decusso daemone pectus\nInsperata suae ueneratur dona salutis.\nEt iam praecipites scopulorum margine porci\nIn mare coniecti properant disperdere uitas.\nAt uero e speculis miracula tanta pauentes\nDiffugiunt urbisque ruunt ad tecta subulci\nEt famam accendunt populosque ad litora cogunt.\nInsanum uero iuuenem postquam resipisse\nCredere cernentum populorum turba coacta est,\nOrabant pauidi, regionem linqueret illam.\nInde domum repedat terrarum lumen Iesus.\nEcce reuertenti iuuenis torpentia membra,\nOfficium quorum morbus dissoluerat aeger,\nAnte pedes Christi lecto posuere cubantem.\nQuem miserans animo uerbis conpellat Iesus:\n\\'Adsit certa tuae, iuuenis, constantia menti,\nNam tibi praeteritus uitae donabitur error.\\'\nHoc dictum scribae mentis per operta malignae\nCarpebant, quod uerba Dei uirtute ferenda\nProtulerat. Christus sed pectora talia cernens,\n,Hoc, inquit, uerbum scribarum dicta retractant.\nQuod quanto leuius fuerit dixisse sequentis\nEt dicti et facti pariter uirtute probabunt,\nEt mihi concessum peccata remittere cernent.\nQuapropter iuuenis, firmato corporis usu\nSurge uigens stratumque tuum sub tecta referto.\\'\nSurrexit lectumque umeris iam fortibus aptat,\nPer mediumque uigens populi mirantis abibat.\nTunc timor et laudes Domini per pectora plebis\nConcelebrata simul miracula laeta frequentant.\nProgrediens tunc inde ad uectigalia uidit\nConsessu in medio Matthaeum; protinus ergo\nDiscipulis haerere iubet. Nihil ille recusans\nImperio Christi paret gaudetque secutus.\nInde iter ingrediens simili sermone Philippum\nHortatur comitemque suis adsciuit amicis.\nIlle ubi cognouit Christi uiresque uiamque,\nUt primum iusto concurrit Nathanaheli,\n\\'En nostris, inquit, concessum est surgere saeclis,\nQuem uoces ueterum et sancti cecinere profetae.\nHunc genuit ueniens Dauidis origine Ioseph,\nNazara cui felix patria est et nomen Iesus.\\'\nIlle refert: \\'Genuit quicquam si Nazara, miror,\nQuod dignum tantis umquam uirtutibus esset.\\'\nInde Philippus ait: \\'Cernes, dubitare quiesce.\\'\nIllum ubi tendentem longe respexit Iesus:\n\\'Vir uenit huc, inquit, cui pectora nescia falsi\nVirtutem puram seruant sine fraude maligna.\\'\nIlle sub haec: , Ubinam uel quo me tempore nosti?\\'\nCui Dominus dicta haec diuino pectore promit:\n\\'Cum te diffusae tegerent umbracula ficus,\nAnte etiam quam te uocitarent uerba Philippi,\nVidit et elegit comitem te spiritus auctor.\\'\nTalibus attoniti sequitur uox Nathanahelis:\n\\'Progenies ueneranda Dei, rex inclite gentis,\nTu populis manifesta salus uitaeque magister.\\'\nChristus ad haec: \\'Facilis suasit tibi credere uirtus,\nArborea quod te uidi recubare sub umbra;\nSed maiora dehinc rerum miracula restant.\nCernetis pariter totum se scindere caelum\nAtque Dei celeres aethram penetrare ministros,\nInde hominis nato claram deferre coronam.\\'\nInterea thalamis conubia festa parabant\nIn regione Chanan, ubi clari mater Iesu\nNato cum pariter conuiuia concelebrabat.\nVina sed interea conuiuis deficiebant.\nTum mater Christum per talia dicta precatur:\n\\'Cernis, laetitiae iam defecisse liquorem?\nAdsint, nate, bonis ex te data munera mensis.\\'\nOlli respondit terrarum gloria Christus:\n\\'Festinas, genetrix; nondum me talia cogit\nAd uictus hominum tempus concedere dona.\\'\nMensarum tunc inde uocat laetata ministros\nMater et imperiis nati parere iubebat.\nSex illic fuerant saxis praepulchra cauatis\nVascula, quae ternis aperirent ilia metretris\nHaec iubet e fontis gremio conplere ministros.\nPraeceptis parent iuuenes undasque coronant\nConpletis labiis lapidum; tum spuma per oras\nConmixtas undis auras ad summa uolutat.\nHinc iubet, ut summo tradant gustanda ministro.\nIlle ubi percepit uenerandi dona saporis\nNescius, in uini gratum transisse liquorem\nEgestas nuper puris de fontibus undas,\nIncrepat ignarum sponsum, quod pulchra reseruans\nDeteriora prius per mensas uina dedisset.\nHis signis digne credentum discipulorum\nPerpetuam stabili firmauit robore mentem.\nInde ubi Iudaeis aderant sollemnia paschae,\nAd Solymos direxit iter temploque subibat.\nRepperit hic populum uenalia multa locantem:\nPars uendebat oues, pars corpora magna iuuencum,\nPars inhians nummis arti numerare uacabat.\nRestibus hic Christus conectit uerbera flagri\nEt tales populos sancta proturbat ab aede,\nEt mensas uertens aeris profundit aceruos\nEt superincrepitans: \\'Procul haec auferte profani,-\nUt meus hic genitor, non sordida lucra colantur.\\'\nTum poscens signum plebes Iudaea fremebat,\nQuo fidens animos in talia facta leuaret.\nVentura obscuris tunc Christus talia miscet:\n\\'Soluite pollutis manibus uenerabile templum\nHoc, ego restituam, cum tertia lumina solis,\nIncipient rutilam terris infundere lucem.\\'\nIlli inter sese tractantes murmure caeco:\n\\'Hoc, aiunt, uix sex et quadraginta per annos\nConstructum ueteris regni molimine templum\nTu poteris tribus in spatiis renouare dierum?\\'\nHoc uerbum quondam post tempora debita digni\nCognouere uiri, proprio de corpore Christum\nDelubrum dixisse Dei. Sed signa uidentes\nTum multi cepere fidem Sanctumque secuti.\nNocte sub obscura celso sublatus honore\nPrimorum procerum Iudaei nominis unus\nVenit et ad Christum submissa uoce profatur:\n\\'Haut dubium est, quod larga Dei te, Sancte, uoluntas\nHumanis lucem concessit surgere rebus;\nNec quisquam tantis tribuet miracula. signis,\nNi comitata Dei iubeat splendescere uirtus.4\nChristus ad haec: \\'Iteris iusti si culmina quaeris,\nNullus ad excelsum poterit conscendere regnum,\nReddita ni penetret nascendi exordia rursus\nAtque nouam capiat diuino munere uitam.\\'\nIlle autem tantis stupefactus corda loquellis:\n\\'Hoc, inquit, nostrae non est conprendere mentis.\nQuis poterit coeptae reuocare exordia uitae?\nAn rursus senior matris conreptet in aluum\nUt nouus in lucem ueniat uitamque reuoluat?\\'\nIlle sub haec: \\'Liquido si quis de fonte renatus\nEt flatu sancto rudibus consistere membris\nCoeperit, aetheriam liber conscendet in aulam.\nTerrenum corpus terreno corpore natum est,\nSpiritus haut aliter similem generat sibi flatum.\nSpiritus hic Deus est, cui parent omnia mundi.\nHic, ubi uult, quocumque uolat uocemque per auras\nIactat, sed nescis, quae sint exordia uocis,\nQuamque petant eius currentia flamina partem.\nQuisque igitur iustae repetit primordia uitae,\nHunc similem sancti flatus reuirescere certum est.\\'\nEt Iudaeus ad haec: \\'Nil horum cernere possum.\\'\nTalia tum Christus: \\'Solymorum magne magister,\nTune etiam mentem uitae de lumine raptam\nDemergis praeceps furuis, miserande, tenebris,,\nNec potes obtunso conprendere talia sensu?\nEcce fides nulla est, tantum terrestria dixi!\nQuid, si caelestes uires conscendere sermo\nCoeperit et superas rerum conprendere formas?\nQuis uestrum duram poterit mihi pandere mentem ?\nAccipite ergo, nouis quae sit sententia rebus.\nSidereum nullus poterit conscendere caelum,\nNi solus, qui missus caeli uenit ab aula,\nIdem hominis natus, caeli qui in sede moratur.\nUt serpens olim regionibus in desertis\nMoysei manibus summo sublatus honore est,\nSic hominis natum tolli in sublime necesse est,\nUt, quicumque fidem mentis penetralibus altis\nIllius ad nomen statuit, sub turbine saecli\nProculcet pedibus letum et trans sidera surgens\nSublimis capiat donum inuiolabile uitae.\nNamque Deus mundum tanto dilexit amore,\nEius ut in terras discenderet unica proles\nCredentes Domino uitae iunctura perenni.\nNec Deus hunc natum disquirere iure seuero\nIudicioue truci terras expendere misit,\nMitia sed populis ueniant ut munera uitae.\nNamque ubi certa fides fuerit conplexa salutem\nNon erit ulla illic anceps agitatio iuris.\nAst ubi dona procul fuerint exclusa medellae,\nIam propria ipsorum mentem damnatio torquet;\nUnica nam Domini fuit his incognita proles.\nAduentum lucis miseri fugere superbi\nEt magis amplexi caecas tenuere tenebras.\nSic quicumque malis mentem maculauerit actis,\nIn tenebras pauidus refugit, ne lumine claro\nSordida pollutae pateant contagia mentis.\nAt quicumque piae tenuit uestigia uitae,\nAd medium properat lucemque nitescere gaudet,\nSplendeat ut claris uirtutis gloria factis.\\'\nInde Galilaeam repetit seruator Iesus.\nPraeteriens sed forte venit Samaritida Sichen.\nIllic fundus erat, Iacob de nomine pollens,\nEt puteus gelido demersus in abdita fonte.\nSederat hic rapido saluator anhelus in aestu,\nDiscipulique escas mercantes moenibus urbis\nPassim dispersi solum liquere magistrum.\nMoenibus egrediens Samaritis femina uenit\nHauritura cauis putei penetralibus undas.\nOlli Christus ait: x,Laticis da, femina, potum.\\'\nRespondens mulier: \\'Mirum mihi praecipis, inquit,\nUt tibi Iudaeo mulier Samaritica potum\nDispernens ueterum Samaritum iussa ministrem.\\'\nTum seruator ait: \\'Domini si munera nosses,\nEt quis te sitiens putealia pocula poscat,\nTu potius peteres, uiuam tibi traderet undam.\\'\nIlla sub haec: \\'Puteus gremium sinuatur in altum,\nUrceus est nullus nec sunt tibi uincula funis;\nUnde igitur poteris undam mihi tradere uiuam?\nNum tu maior eris nostri uirtute parentis?\nHunc Iacob etenim puteum cum prole bibebat,\nEt proprios huc saepe greges ad pocula duxit.\\'\nOlli respondit mundi regnator Iesus:\n\\'Ex ista plene nullus satiabitur unda,\nNam rursus sitiet; sed nostri dona liquoris\nArdorem excludent aeterna in saecla bibendi.\nDulcia prouenient nostri cui pocula fontis,\nLargior inde fluet uitalis gratia fluctus.\nSed desiderium nostrae si te capit undae,\nExcitus ueniat tecum mox urbe maritus.\\'.\nConiugio sese mulier negat esse reuinctam.\nTunc sic prosequitur mentis perspector Iesus:\n\\'Femina, ueridicis loqueris de coniuge uerbis.\nNam tu conubiis nexa es iam quinque uirorum,\nNunc aliena super thalamorum uincula tollis.\\'\nTum mulier: \\'Sanctum te certum est esse profetam.\nSed nostri istius uenerandum montis in arce\nPraeceptum nobis quondam liquere parentes,\nAt uos in Solymis orandum dicitis oris.\\'\nTalia dicenti mox talia reddit Iesus:\n\\'En aderit tempus, montis cum uertice uestri\nOmnibus et Solymis aberit ueneratio longe.\nSed nunc certa salus Iudaeis surget ab oris,\nEt nunc instantis cursus iam temporis urget,\nCum ueri sanctum genitorem errore remoto\nCultores iustis armati legibus orent.\nSpiritus his ac plena fides erit et pater altus\nTalia conquirit cultorum pectora terris.\\'\nIlla dehinc: \\'Scimus, quod Christus nuntius orbi\nAduentu proprio uitalia saecula pandet.\\'\nEt tum peccantis largus miserator Iesus\nSe lumen terris Christum uenisse fatetur.\nEt iam discipuli reduces stupuere magistrum,\nQuod secreta illis potiretur femina uerbis.\nAt properans urnam mulier pro fonte reliquit\nEt populum totis eduxit moenibus urbis.\nOmnia nam memorat, sibimet sermone profetae\nGesserat ipsa prius quaecumque, ex ordine dicta.\nTum propere Christum fusae petiere cateruae.\nDiscipuli interea rogitabant, sumeret escas.\nIlle satis sibi pulchrorum superesse ciborum\nRespondit. Sed tum mirantum discipulorum\nInter se occultis currebat sermo loquellis:\n\\'Forte aliquis prior hic epulas dedit ante magistro,\nNostras ut merito satiatus respuat escas.\\'\nIlle sed internae cernens molimina mentis:\n\\'Hae mihi sunt epulae, pectus satiabitur istud,\nSi faciam magni genitoris iussa per orbem.\nQuattuor hinc menses laetae ad primordia messis\nFrugiferae aestati certe superesse putatis.\nErigite ergo oculos, albentes cernite campos,\nCunctaque maturam iam rura exposcere messem.\nNunc quicumque metet, pulchri mercede laboris\nVitalique dehinc gaudebit fruge redundans\nEt sator accipiet messorum gaudia laetus.\nVos ego nunc misi grauidam succidere messem,\nQuae non est uestro sulcis inserta labore.\nVos aliena bonae ditabunt munera frugis.\\'.\nTalibus adloquiis comitum dum pectora conplet,\nEcce Samaritum populi uenere rogantes\nExorantque illic geminos expendere soles.\nIamque fides multos plebis fundauerat alta;\nNec iam femineis tantum concredere uerbis\nIpsos, sed coram uirtus manifesta docebat,\nVenisset saecli quod iam seruator Iesus.\nIamque Galilaeam remeauerat in regionem,\nQuondam ubi fontanas uino mutauerat undas.\nRegius hic iuuenis, cui natum morbus anhelo\nArdore extremis uitae torrebat in oris,\nConperit ut Christum certo remeasse recursu,\nAduolat et precibus subolis pro sorte profusis\nOrabat, celeris deposcens dona salutis,\nNe prius ad letum natus traheretur acerbum.\n-Christus ad haec: \\'Signis nisi suadeat omnia uirtus,\nNon erit ulla fides; sed perge et sospite uita\nAedibus in uestris dulcem conplectere natum.\\'\nHis uerbis fructum mox perceptura salutis\nPulchra fides animum laetanti in pectore firmat.\nIamque iter ingresso properantibus obuia seruis\nNuntia fama uenit pueroque in luminis oras\nLimine de mortis subitam remeasse salutem.\nIlle ubi cognouit certum concurrere tempus\nSanantis Christi verbis, seseque domumque\nMancipat amplexus fidei uenerabile donum.\nForte dies epulis multos sociauerat unis,\nPublica conductis qui uectigalia lucris\nProfessi rapiunt alieno nomine praedam.\nHos cum discipulis simul accipiebat Iesus.\nEcce Pharisaei occulto reprehendere risu,\nQuod legis doctor conuiuia talia iniret.\nIlle sed inspiciens, quid pectora clausa tenerent:\n\\'Non, inquit, medicis opus est, ubi fortia membra\nIntemerata salus uegetat uirtutis honore.\nAegris sed merito miseris adhibenda medella est.\nDiscite nunc saltem, iubeant quid uerba profetae:\nNon ego sacra magis quam mitia pectora quaero.\nHaut etenim iustos ueni ad directa uiantes,\nSed reuocare malos peccantum a limite gressus.\\'\nEcce sed e numero mirantum munera Christi\nUnus Iohannis quaerebat discipulorum,\nCur ipsi legis ieiunia crebra tenerent\nNullaque sub Christo plebes ieiunia ferret.\nChristus ad haec contra placido sic ore profatur:\n\\'Qui sponsi laetis comitantur uota choreis,\nNon praesente illo ieiunia tristia portant\nIamque dies aderit, cum sponsus turbine saecli\nE medio comitum rapietur: tristibus illi\nSpondebunt animos lacrimis horrore ciborum.\nQuam stultum est, rudibus ueteres subtexere pannos\nVestibus, ut turpis peius scissura patescat?\nAut utribus calidum tritis conmittere mustum,\nQuis ruptis totum sequitur disperdere uiuum?\nSed rudibus rectum est utribus spumantia musta\nCondere: sic uiuum conseruant fortia uasa..\\'\nTalia tractanti percussus pectora luctu\nEcce sacerdotum princeps procumbit adorans\nEt sibi defunctam — funus miserabile — natam\nInplorat lacrimans, certamque uenire salutem\nDefunctis etiam poscebat munera Christi.\nHaut mora, consurgens graditur seruator Iesus.\nProgressi mulier sequitur uestigia seruans,\nQuam languore graui bis sex labentibus annis\nCarpebat fluxus macerans sine fine cruoris\nViribus absumptis et toto corpore fessam.\nPectoris haec tacitam uoluebat credula mentem\nArcano secumque fide iam certa tenebat,\nActutum fesso fugeret quod corpore tabes,\nExtremam Christi posset si tangere uestem.\nHaec ubi per populum summi pendentia pepli\nFila manu trepida tractauit, protinus ille\nEt causas morbi et credentia pectora cernens\nConcessit celerem tali cum uoce salutem:\n\\'Accipe, quod meruit fidei constantia, munus.\\'\nEt mox restricto uiguerunt sanguine uenae.\nPostquam peruentum est, ubi funera uirginis, ingens\nPlangentis populi fremitus clangorque tubarum\nUltima supremae celebrabant munera pompae:\nAbscedant, inquit, tectis haec tristia uestris.\nNamque puella iacet placido demersa sopore,\nDefunctam retur flentum quam nescia plebes.\\'\nTalia dicentem ridentum turba reliquit,\nQuod morte abreptam dixit dormire puellam.\nSed Christus, leti uictor uitaeque repertor,\nFrigentis dextram dignatus prendere dextra\nSurgere mox iussit miranda ad gaudia patris.\nInde reuertenti clamor se protinus offert\nCaecorum pariter gressu labente duorum.\nOllis Christus ait: \\'Quid credunt pectora uestra?\nNum uirtute mea se reddet lumen ademptum?\\'\nOlli firmato se credere corde fatentur.\nTum Christus fatur: \\'Credentes cernite lucem\nNec cuiquam nostrum post haec edicite nomen.\\'\nDixit; sed propere per gaudia tanta uidentum\nArdor inexpletus famam per cuncta serebat.\nOfferturque dehinc iuuenis, cui rapta sonorae\nDaemonis incursu fuerat substantia uocis.\nAst ubi propulsus fugit de pectore daemon,\nConfestim sanae redierunt munera linguae.\nTalia mirantis populi stipante tumultu\nVallatur; cernens sed milia tanta uirorum\nIngemit ut ruris dominus, cui pascua laeta\nInnumerae tondent pecudes rectoris egentes.\nTunc ad discipulos depromit talia dicta:\n\\'Quam laetae segetes ruris per terga patescunt!\nSed rarus messor frugis superatur aceruo.\nIam superest dominum segetis deposcere tantae,\nUt sua rura uelit numero conplere colentum.\\'\nHaec fatus populo ex omni delecta seorsum\nFortia conglomerat bisseno pectora coetu.\nHos ubi delegit, praeceptis talibus inplet:\n\\'Deuitate itiner, quod gentes perfidiosae\nEt Samaritarum fraudis uestigia calcant.\nPergite, qua patrii pecoris custodia labat.\nPergentes uero similem mihi sumite mentem,\nUt uobis subigat uirtutes daemonis atri\nSancta fides curamque piam languoribus aptet.\nHae uires nulla uobis mercede dabuntur\nEt uos haut aliter gratuita inpendite dona.\nNon auri argentiue domet possessio mentem,\nNec uos nummorum subigat scelerata cupido.\nNon geminas uestes nec plantis tegmina bina\nVirtutis nudae cupiat seruare minister.\nIngressi muros urbis perquirite semper,\nHospitio quorum par sit succedere iustis;\nIngressique dehinc pacem sub tecta uocate.\nSi tranquilla domus fuerit, pax illa manebit,\nSin erit indignis habitantum moribus horrens,\nDiffugiet uestrumque abitum pax uestra sequetur.\nExcludet quicumque ferus uos limine tecti,\nAuribus aut duris spernet uitalia uerba,\nExcutite egressi domibus uestigia uestra, \\'\nHaereat iniustae ne uobis portio uitae.\nIllos deterior Sodomorum poena manebit\nSuppliciis, ueniet mundo cum terminus omni.\nPergite nunc ut oues, durorum praeda luporum;\nSed uos arguto serpentum corde uigete,\nSimplicitate tamen dulces superate columbas.\nNam saepe incumbet uobis iniuria praeceps\nConciliisque hominum statuentur corpora uestra.\nVos flagris uinclisque feris durisque tyrannis\nFrendens urgebit pro me uiolentia saecli.\nCum uos prodiderint, uerborum linquite curam,\nSponte fluens dabitur sermonis gratia uobis;\nSpiritus in uobis pro uobis digna loquetur.\nProdet enim fratrem scelerata. insania fratris,\nAd letumque dabunt genitorum corpora nati.\nVos odia urgebunt semper pro nomine nostro,\nSed finem fidei comitatur gloria uitae.\nProfugite ex tectis, quae uos sectabitur, urbis;\nInde aliam, mox inde aliam conquirite sedem.\nNam uobis urbes semper superesse necesse est,\nIstrahelitarum quae dent sub nomine plebem.\nDiscipulus numquam transcendat celsa magistri\nCulmina, nec dominum temptet praecellere seruus.\nDiscipulo satis est uires aequare magistri\nVel domini similem uirtutem prendere seruo.\nPectoribus uestris semper timor omnis aberret;\nNam nudata suis promuntur cuncta latebris.\nIn tenebris tacite uobis quaecumque iubentur,\nDicite praeclaro nitidi sub lumine solis.\nAuribus et uestris dicam quaecumque susurrans,\nExcelso in populos spargantur culmine tecti.\nDespicite illorum rabiem, qui corpora uestra\nProsternent ferro: non est his ulla potestas\nViuacem leto pariter dimittere mentem.\nIllum sed potius cordis secreta pauescant,\nCorporis est animique simul cui cuncta potestas.\nPasseribus pretium nummi uix portio parua\nProueniet: non est tamen unum credere dignum\nIniussu Domini laqueos incurrere nostros.\nQuis dubitet sapiens, Domini sub pectore multis\nCedere pinnatis hominem pro milibus unum?\nQui me confessus fuerit sub iudice terrae,\nHunc ego non aliter coram genitore fatebor;\nSic itidem coram genitore negabo negantem.\nNon ego nunc pacem terris inmittere ueni,\nSed gladium, patrio dirimat qui pectore natum\nEt dulcem natam dirimat qui pectore matris.\nSi quis amore meo genitorem pluris habebit,\nVel matri suboliue meum postponet amorem,\nSentiet horribilem nostra de sede repulsam.\nContemnet quicumque animam pro nomine nostro,\nInueniet laeta florentem fruge salutis.\nQui uos suscipiet, me suscepisse benignis\nObsequiis, idem me pro genitore supremo\nSuscepisse sibi gaudebit perpete uita/\nTalia discipulis bis sex cum iussa dedisset, .\nIustus Iohannes caeci de carceris umbris\nSectantum e numero delectos talia dicta\nAd Christum portare iubet uerumque referre:\n\\'Tune piis animis requies, quam regia caeli\nPollicita est terris, nostro sub tempore fulgens?\nAn aliam superest post haec sperare salutem?\\'\nTalibus haec Christus dictis mandata remittit:\n\\'Caecorum tenebrae mutantur lumine lucis\nDebiliumque uigent firmato robore membra;\nLurida discutitur squamoso corpore lepra,\nAeriae uocis penetrat surdas sonus aures.\nRedditur amissae leti post funera uitae\nAd corpus remeans animae iam libera uirtus,\nPauperibusque suis non dedignata patescit\nFulgentis splendens aduentus gloria nostri.\nIlle beatus erit, quem non deceperit error.\\'\nTalia discipuli referunt mandata magistro.\nHoc super ad populum depromit talia Christus:\n\\'Cur in deserto uoluistis uisere nuper\nStramen harundineum uento uibrante moueri?\nCur etiam molli uestitum ueste uidere? \\'\nIn domibus regum molli cum ueste tenentur.\nIlle profetarum solus transcendere uires\nIudicio ueteris scripti promittitur olim.\nHunc etenim memorat uenerandae lectio uocis:\nEn ego mitto meum stratas aptare ministrum\nAnte tuos uultus; genuit nec femina quemquam,\nMaior Iohannis nostri qui uiribus esset.\nSed minor hoc caeli fiet sublimior aula.\nHuius ab exortu uim caeli regia sentit,\nEt caeli regnum uiolentia diripit atrox.\nLex omnis summam Baptistae ad tempora cepit\nAtque profetarum finis concluditur idem.\nSi uultis uolucris penetralia noscere saecli,\nCorpus Iohannis felix habitabile sumpsit\nHelias, quondam quem turbine missa corusco\nFlammipedum rapuit simulatio quadriiugorum.\nAudiat haec dictis pandens uitalibus aures.\nNunc tibi confiteor, genitor, cui gloria seruit\nFulgentis caeli et terrarum frugiferentum,\nCelasti nunc quod sapientibus ista superbis\nParuulaque infantum uis haec conprendere corda.\nIam mihi regnantis sunt omnia tradita patris,\nNec quisquam Domini poterit cognoscere natum,\nNi solus genitor; genitorem mente uidebit\nFilius, aut idem pandet cui talia natus.\nHuc omnes ueniant, oneris quos sarcina uasti\nConprimit; his poterit uirtus mea munere patris\nAntiquas uires hilari reparare quiete.\nSumite forte iugum, leuis est mea sarcina iustis,\nNamque humili dulcem largitur corde salutem.\\'\nHaec ubi dicta dedit, messis per culta grauatae\nPraeterit, et populus sectantum discipulorum\nSpicarum grauidam carpebat in ordine frugem.\nIlle dies ueteri poscebat lege quietem,\nSabbata nam priscis repetebant otia iussis.\nEcce Pharisaei coram reprendere Christum,\nQuod sanctae legis calcarent iussa metentf\\'s\nDiscipuli. Legum sed tum conpletor Iesus\nIncipit his ueteris scripti monumenta retexens:\n\\'Legistis certe, in templo Dauida canorum\nCum populo quondam panes sumpsisse sacratos\nEt propriam comitumque famem sedasse; sed illos\nInlicitum cuiquam fuerat contingere panes,\nSumere quos solus poterat de lege sacerdos.\nEiusdem scriptum est iusto moderamine legis:\nSabbata profanent templo sine crimine uates.\nNec minor est istic uestrae glomeratio turbae\nQuam templi uirtus. Caperent si pectora uestra,\nQuod non sacra Deus, sed malit mitia corda,\nNon iam saepe uiros damnasset factio sacros,\nExpertes culpae. Sed nunc ego sabbata cuncta\nSponte mea dominans legis sub iure tenebo.\\'\nTunc conuenticula ipsorum post talia dicta\nIngreditur; mox hic iuuenem pro limine cernit,\nSiccatum ex umero cui pondus inutile palmae\nPendebat. Sed tum dictis temptando dolosis,\nAegris an liceat per sabbata ferre medellam,\nQuaerunt, calcatae ut legis uindicta maneret.\nChristus ad haec: \\'Foueam si forte pecuscula uestra\nInciderint, certe transibitis otia legis\nEt pecus abrupto tolletis uile profundo.\n.Quanto igitur nobis hominum curatio maior\nAd benefacta animos tollens accendere debet!\nErgo age tu, iuuenis, rediuiuam tendito dextram.\\'\nCum dicto palmas sanus porrexit utrasque.\nHis tum pro signis, quae uix ueneratio posset\nMirantis digno populi sustollere cultu,\nConciliis trucibus conclamant decipiendum.\nTalia perspiciens procerum molimina Christus\nDiscedit; uariis hominum languoribus aptat\nConcessam in populos patria uirtute medellam.\nOblatus sibi mox, quem daemonis horrida uirtus\nEt lingua et uisu truncatum uiuere poenae\nEt propriis escam cruciatibus esse uolebat.\nHunc ubi curatum uisuque et uoce uigentem\nCaeca Pharisaeae cognouit factio gentis,\nDaemonis auxilio, qui princeps daemoniorum\nSolus nequitiae uires dicione teneret,\nHaec illum fecisse ferunt. Sed talia Christus\nVeridicis aperit conuincens pectora uerbis:\n\\'Si gemina regnum distractum parte dehiscat\nEt scissa aduersum sese diuulsio pugnet,\nDisruptis propere labentur cuncta medullis.\nHorridus et daemon si daemone pellitur atro,\nAduersa sibimet scissus uirtute repugnat.\nQuis poterit praedam tectis auferre uirorum,\nNi prius adgressor custodum brachia nodis\nVinciat, ut facilis ueniat direptio praedae?\nQuisque meis aberit discretus miles ab armis,\nHostis in aduersa consistet fronte duelli.\nQuisque meis gregibus cogendis liber aberrat,\nDissicet ille mei pecoris per deuia pastus.\nSed quicumque hominum fuerit super omnibus error,\nDimitti poterit; tantum ne Spiritus umquam\nVocibus insana laceretur mente profusis.\nSiue furens hominis nato conuicia quisquam\nIngeret, haec etiam poterunt peccata remitti.\nSpiritus at sanctus tantum cuicumque profana\nVerborum rabie uiolabitur, inreuocatis\nSuppliciis nunc et semper torrebitur ignis.\nQuando ueneniferi serpentis saeua propago\nSermonum dulci poterit mitescere fructu?\nNam bona thesauris promuntur dulcia iustis\nEt mala letifero procedunt ore uenena.\nVerborum meritis ueniet sub iudice poena,\nVerborum meritis dabitur sub iudice uita.\nQuae genitor faciet, sectabitur omnia natus,\nNamque idem nato manifestat cuncta uidenda\nEt potiora dehinc tribuet miracula rerum.\nSicut enim genitor demortua corpora reddet\nAd claram uitae lucem, sic omnia natus,\nQuae uolet, ad lumen surgentia corpora ducet,\nNec genitor quicquam uestri se iudice quaeret,\nSed dedit haec nato quaerendi iura per orbem,\nGloria quo maneat similis natoque patrique.\nNamque repulsus erit uestro si natus honore,\nInprobitate pari genitorem despicietis.\nSed cui nostra fidem sermonis gratia figet,\nMox me mittentis genitoris dona patescent\nAeternamque dabit praesens constantia uitam.\nIudiciumque illi non est, sed migrat ab atra\nMorte procul lucisque uigens ad limina tendit.\nAdueniet tempus, cum mortua corpora uocem\nAccipient nostram et uitam cum uoce tenebunt.\nNam sicut genitor uitam sibi possidet in se,\nSic tribuit nato uitam et ius dicere iussit,\nIn terras hominis quoniam cum corpore uenit.\nNec uobis mirum uideatur, corpora cuncta\nVocis ad auditum propriis exsurgere bustis,\nIustorumque animas rediuiuo corpore necti,\nIudicioque graui miseros exsurgere prauos.\nNec mihi iudicium tribuit mea sola potestas,\nArbitrio quoniam genitoris cuncta iubentur,\nQui me iustitiam terris disquirere iussit.\nNamque ego si proprio testis pro nomine surgam,\nFalsa loquar; aliusque itidem quia testis habetur\nPro nobis, semper mihi talia temnere fas est.\nNam ueris operum signis manifestior omni\nLuce nitet praesens nostris testatio factis.\nTalia concedens genitor mihi testis adhaeret,\nQui me dimisit terris sua ponere iussa.\nHuius enim uocem numquam conprendere quistis\nNec speciem propriam concessit uisere uobis.\nNec sermo ipsius poterit per uestra sedere\nPectora, credendi quoniam substantia nulla est.\nQuaeratur ueterum scriptorum lectio uobis,\nPerpetuam cunctis uitam quam ferre putatis.\nHaec etiam nostrum testatur lectio donum.\nNec tamen audetis propius consistere nobis,\nNe uerae uobis contingat gratia uitae.\nNon mihi captatur terrenae gloria laudis.\nNamque ego quod summi genitoris nomine ueni,\nRespuitur uobis, ueniet sed decolor alter,\nHomine quem fultum proprio gens uestra sequetur.\nAlternae in uobis captatur gloria famae,\nUnius et solam fugitis disquirere laudem.\nNec uos arguerim coram genitore, sed illic\nAccusator erit, quem spes modo uestra celebrat,.\nMoyses, quem fidei nullo seruastis honore.\nEius enim scriptis uester si crederet error,\nCrederet et nobis, Moysi quem scripta frequentant.\\'\nTalia tum contra scribarum uerba sequuntur:\n\\'Vocibus indubitata fides comitabitur istis,\nSi uirtus certis firmet miracula signis.\\'\nIlle dehinc: \\'Polluta malis generatio quaerit\nSigna sibi; rebus stabunt sed signa futuris. ,\nNamque profeta cauo quantum sub pectore ceti\nTemporis absumpsit, terrae in penetralibus altis\nProgenies hominis tantum demersa manebit.\nAdueniet tempus, cum surget reddita uitae\nGens hominum propriis in fletum dedita gestis.\nHaec istam digno damnabit crimine gentem,\nQuod maris e fundo surgentis uoce profetae\nConmonita in lacrimas Dominum proiecta reflexit.\nHic et Ionaeis monitis potiora iubentur,\nContemnitque feris animis gens impia lucem.\nEt regina Noti uitales surget in oras.\nIllius ad specimen damnabitur effera plebes,\nFinibus extremis Libyae quod uenerit illa,\nUt Solomona pium, praeceptis dedita iussis,\nAudiret; potior nunc est Solomone potestas\nEt tamen obtunsae caecantur pectora plebis.\nExpulsus si quando fugit de pectore daemon,\nQuem turbat sanctus purgato corpore flatus,\nIlle uenenatis conlustrat passibus oras,\nQua nulla excurrit fontani gurgitis unda,\nNec requiem placidae sedis sibi repperit ardens.\nTunc repetit suetae sitiens habitacula mentis.\nAt si forte suis obnoxia corda uenenis\nOrnatuque leui ridentia limina cernit,\nAdsociat septem similes glomerando furores\nVis inimica homini penetratque in uiscera serpens.\nSic genus hoc uero mentis cum degenerarit,\nVincula perpetuis deflebit subdita poenis.\\'\nAtque ea dum populis uitalia dicta frequentat,\nPro foribus mater cum fratribus adstitit illi\nEt miscere foris sermonem comminus orat.\nTalia tum matris mandatis dicta remittit:\n\\'Hic mecum genetrix, mecum germana residunt\nCorpora. Nam. patria inpletur cuicumque uoluntas,\nIlle meo proprium conectit sanguine corpus,\nEt matris generisque mei sub nomine habetur.\\'\nProgreditur templo terrarum lumen Iesus\nEt maris extrema terraeque resedit in ora,\nInnumeraeque illuc plebis fluxere cateruae.\nIlle sed excelsam scandens, quae proxima, puppim\nLitora conplenti depromit talia plebi:\n\\'Ecce sator proprio conmendat semina ruri;\nIlla cadunt diuersa solo sortemque locorum\nPro uirtute ferunt. Nam sicubi trita uiarum\nSub pedibus solido densetur limite tellus,\nAeriis auibus dant nudam semina praedam.\nAst ubi pertenui uelantur puluere saxa,\nFarra quidem uiridem depromunt germinis ortum;\nSed quia nulla subest suci substantia glebis,\nInserto arescunt radicum fila calore,\nCunctaque mox apicum labuntur acumina leto.\nSeminibusque aliis contingunt aspera rura;\nSentibus hic spinisque feris uelocius exit\nRoboris augmentum frugemque internecat angens.\nUberibus uero dantur quae semina glebis,\nIlla ferunt pulchram segetem, cui laeta frequentat\nIncrementa sui centeno copia fetu.\nAudiat haec, aures mentis qui gestat apertas.\\'\nTalia discipuli mirantes dicta requirunt,\nInplicitis populo cur clauderet omnia uerbis,\nIlle sed amota credentum plebe profatur:\n\\'Vobis, qui firmo robustam pectore mentem\nAd capienda Dei penetralia constabilistis,\nConcessum est aditis penitus consistere regni;\nIllis pro merito clauduntur lumina mentis.\nSi quia habet dignus, capiet potiora redundans;\nQui uero expertes caelestis muneris errant,\nAmittent etiam, proprium quodcumque retentant.\nIdcirco obscuris coopertum ambagibus illum\nPerstringit populum sermonis gratia nostri,\nUt dictum Esaiae merita de plebe recurrat:\nEn populi mentes uelantur ad omnia crassis\nObicibus, sensu ne tangant munera uitae.\nAuribus adsistunt clausis oculisque grauatis,\nNe conuersa bono sanetur noxia plebes.\nQuam uestrae nunc sunt aures oculique beati!\nNam multi ueteres iusti sanctique profetae,\nQuae uobis clarent, orarunt cernere dona.\nAccipite ergo animis, qui sit de semine sensus: ....\nQuisque meum uerbum summas dimittit in aures,\nNec sensus recipit stabili praecepta uigore,\nEripit illius totum de pectore daemon.\nHic agro est similis duro, qui germina farris\nExponit rapidis auibus sine fruge rapinam.\nSunt alii, laeto qui pectore nostra receptant,\nSed breuis est illis perceptae gratia frugis.\nNam si dura premat mentem strictura coercens,\nContinuo trepidi produnt sibi credita leto.\nHis saxosus ager simili leuitate uirescit.\nAt spinosus ager curarum mole grauatis\nRespondet, pressant quos pondera diuitiarum.\nSemina sic nostri sermonis pressa grauantur,\nNec fructus sequitur spinarum horrore necatus.\nPinguia sic itidem paribus stant uiribus arua\nIllis, qui clarae capiunt praecepta salutis,\nQuae penetrant animum sensu tractante tenaci\nCentiplicemque ferunt uirtutis robore frugem.\\'\nHaec tum discipulis plebique haec insuper addit:\n\\'Agricolae simile est regnum sublime Tonantis.\nIlle iacit proprio mandans bona semina ruri,\nSed post subripiens hominum insidiando sopori\nTrux inimicus adit loliumque inspergit amarum.\nEcce sed ad fructum culmis cum spiceus horror\nProcessit, lolio messis maculata redundat.\nTum domino famuli mirantes talia fantur:\nNonne bonum terrae semen per terga dedisti?\nUnde igitur lolio turpi tua rura grauantur?\nSed iam, si iubeas, messem purgabimus omnem,\nTriticeusque nitor selecta sorde resistet.\nTum dominus miti contra sermone profatur:\nHic dolus est, inimice, tuus, sed farra sinamus\nCrescere cum lolio. Pleno nam tempore messis\nSecretum lolium conexo fasce iubebo\nIgnibus exuri; at nostro de semine messor\nHorrea nostra dehinc purgata fruge replebit.\nHaut aliter simile est, cordis si panditis aures,\nPraeparui grano regnum caeleste sinapis,\nQuod proprio insinuans disponit cultor agello.\nSeminibusque illud minus omnibus esse uirentum\nCreditur; at iusti mox incrementa uiroris\nSumpserit, erecto transcendit uertice cunctas\nAgrorum fruges, ramis ut plumea turba\nConludat possitque umbras habitare uirentes.\nFermento par est munus caeleste salubri,\nQuod magna condit mulier sub mole farinae.\nIlla dehinc modico fermenti mixta calore\nConducto, unius coalescit corpore massae.\\'\nTalia tum populo perplexis condita uerbis\nPromebat, ueteris quo possent dicta profetae\nOrdine saeclorum iussis concurrere rebus:\nOs aperire meum dignabor, condita mundi\nConuoluet ructans uarii sermonis imago.\nInde domum repetit serus turbasque reliquit.\nFuderat in terras roseum iubar ignicomus sol.\nDiscipuli rogitant, lolii quid quaestio uellet\nEt segetis; clarus quibus haec depromit Iesus:\n\\'Optima qui farris conmendat semina glebis,\nFilius est hominis; mundum sub nomine ruris\nAccipite, atque homines puro pro semine iustos.\nAt lolium infelix cooperti daemonis arte\nSunt homines; inimicus erit, uis horrida, daemon;\nExtremus mundi finis pro tempore messis.\nMessores patrii uenient per rura ministri,\nQuos hominis natus proprii de corpore regni\nColligere erroris laqueos labemque iubebit\nCollectosque simul rapidis exurere flammis.\nDentibus his stridor semper fletusque perennis,\nSecretisque piis ueniet lux aurea uitae,\nSedibus ut caeli uibrantur lumina solis.\\'\nHaec docuit patriamque redit seruator in urbem.\nIllic expediens populis — mirabile dictu —\nIustitiae leges uitaeque salubria iussa,\nVirtutes patrias simul insinuando docebat.\nTunc liuore graui plebes conmota suorum .\nPraesentisque simul doni miracula uoluens\nEt generis noti reputans ex ordine gentem,\nHaec inter sese mussanti uoce uolutant:\n\\'Nonne hic est fabri suboles, cui nomen Ioseph?\nNon Maria est genetrix, non fratrum nota propago?\nUnde igitur legis doctor tantaeque minister\nVirtutis, cedit cui labes uicta malorum?\nNazara sic plebes; cui talia reddit Iesus:\n\\'Temnuntur propriis miracula semper in oris\nEt sine honore manent patria sub sede profetae.\\'\nTalibus indignans pressit sua munera Christus.\nInterea ad regem uolitabat fama superbum,\nQuod mala cuncta illi uirtus diuina domaret.\nSed putat Herodes, leti quod lege remissus\nTanta ut Iohannes uirtutis dona teneret.\nNam quondam cernens liuenti pectore daemon,\nErroris labem puris quod solueret undis\nIustus Iohannes, damnis accensa malorum\nTunc petit Herodem pestis saeuissima regem .\nEt facile iniusti penetrans habitacula cordis\nAdcumulare feris subigit scelera impia gestis.\nArserat inlicito Herodes accensus amore\nIn thalamos fratris, casto quod iure uetabat\nDoctus Iohannes. Feritas sed nescia recti\nSubiecit leges pedibus fruiturque nefandis\nConubiis ipsumque super, qui praua uetabat,\nCarceris inmersum tenebris uinclisque grauauit.\nSanguine nam iusti primo conpressa timore\nAbstinuit sitiens feritas, quia magna profetam\nPlebis Iohannem ueneratio suscipiebat.\nNatali sed forte die cum laeta tyrannus\nHerodes celsis strueret conuiuia mensis,\nLuxuriae quoniam coniuncta superbia gaudet,\nIn medio iuuenum reginae filia uirgo,\nAlternos laterum celerans sinuamine motus,\nConpositas cantu iungit modulante choreas.\nIpse sed in primis mirata uirginis arte\nAttonitus stupuit; tunc praemia cuncta patere\nIuratus spondet, quaecumque puella petisset.\nIlla sed horrendae seruans scelera impia matris\nUrget Iohannis caput a ceruice reuelli\nEt lance inferri praesentia munera poscens.\nPraesentum Herodes procerum sub pondere tristis,\nIurandique memor iuris tamen imperat aegre,\nInsontis caput inferri tradique puellae.\nIlla — nefas — matri scelerata ad gaudia portat.\nCorporis at lacerum flentes sine nomine truncum\nDiscipuli condunt terrae Christumque sequuntur.\nIlle ubi cognouit iusti miserabile letum,\nDeserit insonti pollutam sanguine terram\nFrondosaque latet secretae uallis in umbra.\nSed populi inmensae uirtutis dona sequuntur.\nIlle ubi credentum turbas in ualle remota\nConuenisse uidet, morborum tabe repulsa\nCorpora subiecit miseratus multa medellae.\nIamque sub extremo labentis lumine solis\nDiscipuli Christo suadent dimittere turbas,\nUt sibi quisque paret quaerens per compita uictum.\nIlle iubet cunctis ibidem conuiuia poni.\nDiscipuli ostendunt, nil amplius esse ciborum\nNi pisces geminos et farris fragmina quinque.\n\\'Hoc, inquit, satis est.\\' Tum mox discumbere plebem\nGramineisque toris iussit conponere membra.\nSuspiciensque dehinc caelum genitore precato\nIpse duos pisces et quinque ex ordine panes\nDiuidit et dapibus mensas onerauit opimis.\nIamque expleta iacet - dictu mirabile â€” plebes,\nReliquiasque dehinc mensis legere ministri\nBissenosque sinus cophinorum fragminis inplent.\nCenantum numerus tum milia quinque uirorum,\nPraeterea populus matrum fuit et puerorum.\nDiscipulis tunc inde iubet conscendere nauem\nEt transire fretum, donec dimitteret omnes,\nIn sua quemque, uiros. Tum montis celsa petiuit\nS\\'ecretusque dehinc genitoris nomen adorat.\nIamque soporata torpebant omnia nocte,\nCum puppis medio sulcabat in aequore fluctus\nIactata aduerso surgentis flamine uenti.\nAst ubi iam uigilum quarta statione premebat\nNoctis iter rapidos attollens lucifer ortus,\nFluctibus in liquidis sicco uestigia gressu\nSuspensus carpebat iter — mirabile uisu —!\nIamque propinquabat puppi, sed nescia nautae\nAttoniti tremulo uibrabant corda pauore\nClamoremque simul confusa mente dederunt.\nTum pauidis Christus loquitur: \\'Timor omnis abesto,\nCredentumque regat uegetans constantia mentem.\nEn ego sum, uestrae doctorem noscite lucis/\nOlli confidens respondit talia Petrus:\n\\'Si tua nos uere dignatur uisere uirtus,\nMe pariter permitte tuo super aequora iussu\nFluctibus in liquidis inmersos figere gressus.\\'\nAdnuit his Dominus; nauem mox linquere Petrus\nAudet et innixus figit uestigia ponto.\nVerum ubi tantarum mentem miracula rerum\nTerrificant uentique minas crebrescere cernit,\nPaulatim cedunt dubio liquefacta timore\nQuae ualidum fidei gestabant aequora robur.\nIamque Simon medio submersus corpore clamat:\n\\'Fluctibus horrendis pereuntem diripe, Christe!\\'\nDextera confestim protenditur obuia Petro,\nEt dubitata fides uerbis mulcatur amaris\nAscensaeque rati contraria flamina cedunt.\nPraesentemque Dei subolem stupuere rogantes\nCuncti, nauigio socios quos casus habebat.\nTransierat tandem sulcans freta feruida puppis\nOptatumque grauis conprenderat ancora portum.\nConueniunt populi rapido per litora cursu\nPortantes aegros uestisque attingere fila\nExtrema exoptant — mirumque — hoc munere cuncti\nCredentes referunt plenam per membra salutem.\nEcce Pharisaei scribaeque hinc inde dolosi\nCaptantes Christum promunt fallacia dicta:\n\\'Cur tua discipulos patitur doctrina labare\nPraeceptis ueterum? manibus nam cura lauandis\nPraeteriit, sumuntque simul cum sordibus escas.\\'\nIlle sub haec fatur: \\'Magis hoc est quaerere dignum,\nTransgressi praecepta Dei quod proditis omnes.\nNamque Deus mortem defixa lege minatur,\nSi genitor cuiquam uerbo laedatur amaro.\nVel genetrix nati dictis pulsetur acerbis.\nInrita uos istaec facitis peruersa docendo.\nQuam manifesta uigent de uobis dicta profetae:\nMe populus summis labiis sublimat honore,\nSed diuersa procul cordis secreta pererrant.\nAccipite ergo omnes auresque aduertite cordis:\nNon inlata homini fuerint quaecumque, pudendis\nSordibus aspergent uitaeue animoue sedebunt.\nErumpunt hominum sed quae penetralibus oris,\nInternam misere maculabunt edita mentem.\\'\nDiscipuli Christo memorant, quod uerba loquentis\nOcculto traherent scribarum pectora risu.\nIlle dehinc: \\'Genitor plantarum semina noster\nQuae non ipse sui conseuit in aequore ruris,..\nAbiciet penitus radicibus eruta longe.\nCaecum forte ducem caecus si nactus oberret,\nDecidet in foueam pariter dimersus uterque.\\'\nTunc petit absolui Petrus, quid quaestio uellet,\nIpse Pharisaeis quam mox scribisque dedisset.\nTum sator aeternae respondit talia uitae:\n\\'Vos etiam duro discluditis omnia corde\nIussa nec admittit mentis dubitatio lucem.\nNam quaecumque hominum ueniunt extrinsecus ori,\nIn uentrem cedunt animoque incognita currunt.\nQuae uero interno concepta e pectore promunt\nOra hominum, mentem possunt aspergine labis\nPolluere inmundoque hominem maculare piaclo.\nSecreto cordis promuntur noxia uitae\nConsilia et caedes et furta nefanda tororum\nEt fraudes fallaxque hominum pro testibus error\nEt rapidae caelum pulsans uaesania uocis.\nHaec sunt quae maculant hominem, quae sordibus inplent.\nInlotis autem manibus non polluit umquam\nCorporis arbitrio terrenum sumere uictum.\\'\nHaec ubi dicta dedit, pulcherrima rura Syrorum\nSidonemque Tyrumque petit: cum femina fusis\nCrinibus et precibus natam causata iacentem\nYoluitur et tacitum non desinit anxia Christum\nOrare, ut mentem uexatam daemone saeuo\nRedderet et miserae tandem resipire liceret.\nTunc etiam precibus sectantum discipulorum\nRespondit, proprias genitoris malle bidentes\nCogere, quas uanus late disperserat error.\nCrebrius instanti tum talia fatur Iesus:\n\\'Natis quisque suis panem non detrahet umquam\nEt canibus iaciet.\\' Tum talia femina fatur:\n\\'Micarum saltem canibus sua portio mensae\nDecidit et nihilo dominorum cena grauatur.\\'\nTum Dominus loquitur: \\'Veniant tibi digna salutis\nPraemia, quae fidei meruerunt robora tantae.\\'\nTalia saluator uerbis caelestibus edit\nVirginis et mentem discusso daemone uirtus\nConplexam inpleuit donis fecunda salutis.\nInde Galilaeas repedat seruator in oras\nPraecelsique procul montis consedit in arce.\nHaut mora, conueniunt populi secumque trahebant\nPars captos oculis et crurum debile uulgus.\nElinguesque alios morbique uocabula mille.\nOmnibus ille tamen languores dempsit amaros,\nViribus et ualidis uenerando munere donat.\nTum populi pariter miracula tanta frequentant\nAeternoque patri laudes gratesque celebrant.\nDiscipulos Christus cogens in uertice montis\nSecreto adloquitur: \\'Plebis miseratio multa est,\nTertia nam terris remeant iam lumina solis,\nEx quo nulla sibi sumunt alimenta ciborum;\nIeiunam nolim tantam dimittere plebem,\nNe labor adficiat populos per longa uiantes.\\'\nDiscipuli Christo ostendunt septem sibi panes\nEsse et pisciculos alimenta ad proxima paucos.\nTum populum ius sit terrae per terga cubare,\nQuodque fuit totum propriis discerpere palmis;\nEt cunctae curat mensatim dedere plebi.\nDiscipuli ponunt epulas populusque repletur\nAd satiem dapibus; relegunt mox fragmina panis\nEt sportas referunt cumulato pondere septem.\nQuattuor ex omni fuerant tum milia plebe\nNec numero quisquam matres puerosque notauit.\nInde Magedarum naui transcurrit in oras.\nEcce Pharisaei Sadducaeique dolosi\nPoscere temptantes instant caelestia signa.\nSed Christus cernens fallacia pectora fatur:\n\\'Conuexum quotiens claudit nox humida caelum,\nSi ruber astrifero procedit uesper Olympo,\nDicitis: Adueniet uentura luce serenum.\nIamque sub exortu solis ubi tristia rubro\nNubila miscentur confusa luce colori,\nDicitis, agricolis nautisque uenire fragosam\nVentorum rabiem tempestatumque furores.\nFallaces, nostis faciem discernere caeli,\nSaeclorum uero nescitis tempora signis\nExplorare suis? Sed uobis signa dabuntur,\nQuae maris inmenso quondam uenere profundo,\nBelua cum tenuit uentris sub carcere uatem.\\'\nHaec ait et propere puppis retinacula soluens\nTrans freta contendit rapido conprendere cursu\nArua Philipporum sociisque haec talia fatur:\n\\'Sollicite uobis uitentur noxia farra\nFermentumque ferox!: uestris auertite mensis.\nIlla Pharisaei Sadducaeique dolosi\nAdmiscent escis falluntque in nomine panis.\nCur uobis tacitas uoluit cunctatio mentes?\nPro! quam parua fides sensu torpente fatiscit!\nDicitis auersi, naui quod tollere panes\nNon fuerit uobis uacuum farrisque cauendas\nInsidias iubeam; meminisse et scire putabam,\nQuod panes quinque plebis mihi milia quinque\nInplerint dapibus cophinisque superflua tantis\nFragmenta ad cumulum fuerint collecta ciborum,\nQuattuor et rursum cenantum milia panes\nQuod facile inplerint septem sportasque referri\nVidistis rursus conpletas reliquiarum.\nSed moneo istorum semper fermenta cauere.\\'\nDiscipuli tandem uitalia uerba secuti\nDoctrinam cernunt fermenti nomine dictam.\nInde ubi peruentum liquidi per terga profundi\nClara, Philippaeo quae pollent nomine, rura,\nCogit concilium sectantum discipulorum.\nEt quaerit, quem se populorum fama putaret.\nRespondent multas plebis tunc esse loquellas:\nCrebrius audisse et multos firmare, quod esset\nIustus Iohannes, populos qui flumine lauit.\nPars memorat uolucris famae sibi cognita uerba\nHeliam uenisse iterum, quem praepete curru\nTurbine caelesti quondam simulata quadrigis\nAstris inseruit rapidae uis feruida flammae.\nHieremiam dixere alii paruisse profetam.\nTunc Christus cunctis arridens pectore blando\nConquirit, quae sit sententia discipulorum.\nSed stabilis Petrus: \\'Tu Sancti filius, inquit,\nChristus, magnifico terras qui lumine conples.\\'\nTum Dominus forti respondit talia Petro:\n\\'Petre beatus eris, nam talia pandere certe\nHumanus sanguis uel terrae portio corpus\nHaut umquam poterit. Genitoris munera sola-\nPossunt tam ualidum fidei concedere robur.\nTu nomen Petri digna uirtute tueris.\nHac in mole mihi saxique in robore ponam\nSemper mansuras aeternis moenibus aedes.\nInfernis domus haec non exsuperabile portis\nClaustrum perpetuo munitum robore habebit;\nCaelestisque tibi claues permittere regni\nEst animus; terrisque tuo quae nexa relinques\nArbitrio, caelo pariter nodata manebunt;\nSoluerit et rursus tua quae sententia terris,\nHaut aliter uenient caeli sub sede soluta.-\n. Sed uos discipuli Christum me dicere cunctis\nParcite, quo soli cognoscant talia digni.\nIam lux adueniet properis mihi cursibus instans,\nMoenibusque in Solymis rabies cum prona furore\nEximios uatum saturabit sanguine nostro.\nAst ubi lucifluum reddet sol tertius ortum,\nConsurget radiis pariter redimita salutis\nVita mihi cunctisque dabit sua munera terris.\\'\nTum Petrus magno percussus corda dolore:\n\\'Absint, Christe, tuis, inquit, tam tristia sanctis\nMonstra. procul membris; nec fas est credere tantum,\nNec tibi tam durus poterit contingere casus.\\'\nChristus ad haec: \\'Procul hinc, inquit, procul effuge, daemon.\nNon diuina tibi mentem prudentia tangit,\nSed terrena sapis mollique timore tremiscis.\nSed si quis uestrum uestigia nostra sequetur,\nAbneget ipse sibi corpusque animamque recusans\nAtque crucem propriam comitatibus addere nostris\nGaudeat, amissam redimet cui gloria uitam;\nNam seruata perit terris possessio lucis.\nSed quid proficient saecli mortalia lucra,\nSi damnum subeant lucis uitaeque perennis?\nYel quae digna queunt animae conmercia poni?\nFilius huc hominis ueniet sub nomine patris,\nCaelestesque illum fremitu comitante ministri\nStipabunt, reddetque hominum sua debita uitae.\nVera loquor: certos istic sub limine lucis\nInueniam, caeli fulgens cum regna capessam.\\'\nHaec ubi dicta dedit, passus bis terna dierum\nLumina conuerso terras transcurrere caelo,\nTum secum iubet abruptum conscendere montem\nPetrum Zebedeique duos per deuia natos.\nInde ubi peruentum secreti montis in arcem,\nContinuo Christus faciem fulgore corusco\nMutatur, uestemque niuis candore nitescit.\nRespiciunt comites mediumque adsistere sanctis\nHeliae Moysique uident. Tum talia Petrus:\n\\'Respice, num nobis potius discedere longe,\nAn istic tantae spectacula cernere molis\nConueniat; trino tamen hic tentoria uobis,\nSi iubeas, frondis faciam diuersa paratu,\nSingula sub noctem quae uos aulaea receptent.\\'\nTalia dum loquitur, caelo praefulgida nubes\nCircumiecta oculis uestibat lumine montem,\nEt uox e medio lucis manifesta cucurrit:\n\\'Unicus hic meus est natus, mea summa uoluntas;\nHuius iustitiam iusto conprendite corde.\\'\nDiscipuli pauido presserunt corpore terram,\nNec prius e prono uultus sustollere casu\nAudebant, sancto Christi nisi dextera tactu\nDemulcens blandis firmasset pectora uerbis:\n\\'Surgite et abiectum fortes calcate timorem,\nNec cuiquam praesens pandatur uisio uerbis,\nNi prius huc hominis suboles speciosa reportet\nIn lucem referens mortis de sede tropaea.\\'\nConsurgunt solumque uident et uoce requirunt,\nCur scriptis ueterum scribarum factio certet,\nHeliam primum caeli de sede reuerti\nIn terras Christique dehinc consurgere lucem.\nChristus ad haec: \\'Veniet certo sub tempore iussus\nHelias reddens mox omnia debita saeclo.\nSed si quis credit, iam uenerat ante renascens,\nIgnotum ueluti rabies quem caeca furoris\nDemersit leto; mox saeuior altera caedes\nEn hominis nato trucibus laniatibus instat.\\'\nHaec ait et populum repetit. montemque relinquit.\nEcce sed inflexis genibus fletuque solutus\nVir senior precibus Christum ueneratus adorat:\n\\'Dauidis suboles, hominum lumenque salusque,\nTe precor, horribilem nati de corpore morbum\nProturbes, reddasque seni solacia uitae.\nNam cursus lunae natum mihi daemonis arte\nTorquet et in liquidas deiectum proicit undas,\nAut miserum medio proiectum uoluit in igni.\nNam tua discipuli sectantes iussa frequenter\nConisi nulla in solidum mihi dona dederunt.\\'\nTum Christus magno conmotus corda dolore:\n,0 gens nullius fidei, gens effera semper,\nEn etiam patiar uobiscum me fore terris?\\'\nSic ait et puerum mandat perferre parenti\nAnte suos uultus. Tum uocis pondere multo\nIncubuit mentisque simul conuulsa uenena\nDaemonis horrendi purgato corde fugauit.\nDiscipuli rogitant, cur non successerit illis\nEiusdem pueri totiens temptata medella.\nRespondit Dominus: \\'Labat quia pectore uestro\nInstabilis fidei nutans per lubrica gressus.\nNam si certa foret credendi portio uobis,\nInstar quae minimi possit praestare sinapis,\nIstius hinc montis possetis uellere uerbo\nInque alias sedes cunctam transuoluere molem.\nNam genus hoc morbi precibus sine fine fidesque\nMultaque robusti ieiunia pectoris arcent.\\'\nInde Cafarnaum gradiens peruenit ad oras.\nConuenere Petrum, quibus instat cura tributi,\nSoluere poscentes solitum pro nomine Christi.\nIlle sed ad Petrum conuersus talia fatur:\n\\'Dic, inquit, reges quorum dependere natos\nExternos propriosne sibi iussere tributa?\\'\nRespondit Petrus: \\'Alienos soluere certum est.1\n\\'Cernis, ait Christus, natum non soluere regis;\nSed ne quem laedam, praeceptum suscipe nostrum:\nEn maris undisoni rupes quae prodit in altum\nScandatur tibi summa, Simon, hamusque profundo\nStamine saetarum conexus praecipitetur.\nHaeserit et curuo qui primus acumine piscis,\nHuius pandantur scissi penetralia uentris;\nIllic inuentum duplex dissolue tributum/\nDiscipuli post inde rogant, quis maximus alto\nIn caeli regno meritis pro qualibus esset.\nTum Christus medio puerum consistere coetu\nPraecipit et placido doctor sermone profatur:\n\\'Quisque cupit celsam caeli conscendere sedem,\n3 Istius en pueri similem se moribus aptet.\nI Erroris laqueos saeclis increscere certum est,\nSed tamen infelix, per quem generabitur error.\nQui uero e paruis istis deceperit ullum,\nSi sapiat, nectat saxo sua colla molari\nPraecipitemque maris sese iaculetur in undas.\nNec quisquam fastu paruos contempserit istos.\nHorum custodes caelesti in sede tuentur\nAltithroni uultum genitoris sidera supra.\nSed si quis pastor, cui pascua credita tondent\nCentum balantes, unam cum forte seorsum\nNescius error habet, quaesitor deserit omnes\nUnius et totis lustrat uestigia siluis,\nIllam si magno possit reperire labore;\nLaetitia inuentae maior tum nascitur agnae,\nQuam pro cunctarum numero, quod nulla resedit.\nEx istis paruis genitor sic perdere quemquam\nNon patitur gaudetque suis increscere regnis.\\'\n,Si fratrem proprium delicto conmaculatum\nCernis, secretum mox dictis corripe solus.\nSi tua uerborum patiens moderamina laudat,\nLabentis mentem frater lucrabere fratris.\nSin tua solius contemnit uerba relinquens,\nTunc alios pariter monitor pia iussa frequentet.\nSed si discutiet doctorum frena duorum,\nTunc ad concilium referantur crimina plenum,\nUt populi saltem sanetur pondere uictus.\nSin et multorum contempserit efferus ora,\nSit tibi diuersae multatus nomine gentis.\nNamque in concilium semper praesentia nostra\nAdueniet mediumque duum me stare necesse est,\nSiue trium fuerit coetus sub nomine nostro.\\'\\'\nTum Petrus quaerit, quot fratri errata remittat,\nVel septem lapsus hominum si forte liceret.\nChristus prosequitur: \\'Non septem crimina tantum,\nSed decuplata super donentur uulnera fratri.\\'\n,Nam caeli regnum domini praediuitis aulae\nConsimile est, nummi rationem qui sibi poni\nIusserit et seruum debentem multa talenta\nPraecipit abreptum cum coniuge progenieque\nAtque opibus cunctis uenali nomine sisti.\nTum seruus dominum prostrato corpore adorat\nEt spondet, spatii sibi si foret ulla facultas,\nOmnem nummorum domino dissoluere summam.\nConmouit dominum famuli miseratio flentis\nCunctaque trans meritum concessit debita seruo.\nIlle sed egrediens conseruum limine in ipso\nNactus constringit; tum debita fortior urget\nPersolui precibusque locum truculentus abegit,\nCarceris et mersum tenebris poenisque premebat.\nQuae postquam dominus famulorum noscere uerbis\nIncipit, adducto ingessit iustissima seruo\nDicta dolens iramque mouet iussisque seueris\nIn tormenta ferum detrusit cuncta reuoluens\nDebita, dum dignis lueret per uincula poenis.\nSic uobis faciet genitor, qui culmina caeli\nPossidet, inmites saeuo si pectore fratrum\nPeccata orantum dure punire uoletis.\\'\nTalia dicta dedit; Galilaeaeque arua reliquit\nIudaeamque petit, qua pinguia rura silenter\nAgmine Iordanes uiridis perrumpit amoeno.\nNec minus in stratis aegros donare salute,\nSublimisque patris concedere munera praestat.\nEcce Pharisaei temptantes quaerere pergunt,\nConiugis an liceat reiectum scindere uinclum,\nQuicquid erit, laesi tangit quod corda mariti.\nHaec ubi percepit, depromit talia Christus:\n\\'Principio Deus in terris par dispare sexu\nConstituit iussitque uno de corpore necti\nAmborumque animas iunctis inolescere membris.\nQuod Deus ergo iubet proprio concrescere uerbo,\nInlicitum est hominum foedo secernere luxu.\nMoyses praecepit, quod pectora dura uideret,\nScribere discidium, quo saxea corda reuinci\nPer proprios apices possent sub iudice flamma.\nNam temere exsoluet casti qui iura cubilis\nAlteraque illius thalamis sociabitur uxor,\nCrimen adulterii populo sub teste subibit.\\'\nDiscipuli referunt: \\'Urget lex ista uirorum\nSeruitiique premit non aequo pondere partem,\nUt melius fuerit thalamis caruisse perosis.\\'\nRespondit Dominus: \\'Non omnes pondere tanto\nSubicient umeros, lectae sunt talia dona \\'\nVirtutis. Trino truncantur corpora more,\nQuae nulla gaudent genitali lege tororum.\nNamque alios tales progigni in luminis oras\nConperimus; plerosque hominum uis ferrea sexu\nExuit; atque alios ipsos sibi demere constat\nPro caeli regnis pronum de pectore amorem.\nQuisque capax fuerit, celsa uirtute capessat,\nQuod paucis lectisque Deus uult pandere munus/\nHaec ait et pueros, quos gaudens cura parentum\nCum precibus laetis certatim hinc inde ferebat,\nSuscipit et plebem sectantum, quod prohiberet,\nIncrepat ac tales adfirmat regna mereri\nAulae caelestis. Sanctas his ordine palmas\nInponit redditque ulnis portare parentum.\nEcce sed e populo iuuenis, cui rura domusque\nEt gaza exstabat, rerum possessio fulgens,\nAccedit Christumque palam submissus adorat:\n\\'O bone praeceptor, dic-nunc, quae facta sequamur,\nUt mihi perpetuam liceat conprendere uitam?\\'\nHis auctor uitae tum talia reddit Iesus:\n\\'Nunc demum quaeris, ueteri quae lege tenentur?\nNon hominis perimes uitam, non furta tororum\n\\'Inuades, quaestumue alienis noxia rebus\nMens aut dextra leget, non testis falsa loqueris.\nSit genitor genetrixque tuo sublimis honore,\nProximus et frater pro te tibi cedat amore.\\'\nIlle dehinc: \\'Istaec semper mihi perpete cura\nObseruata reor, sed ne quid forte relictum\nDesit, praesenti liceat me uoce moneri.\\'\nTum Christus fatur: \\'Nunc si perfecta requiris\nPrendere praecelsis meritis fastigia uitae,\nOmnia, quae proprio retines solus dominatu,\nDistrahe et ad miseros confer securus egentes.\nTum thesaurus erit caeli tibi conditus arce\nVirtutisque tenax uestigia nostra sequeris.1\nHaec adolescentis ueniunt ubi dicta per aures,\nDeiecit uultum tristisque in tecta refugit.\nTum sic discipulis uitae spes unica fatur:\n\\'Difficile est terris adfixos diuite gaza\nAuelli caelique leues in regna uenire.\nNam citius tenuis per acus transire foramen\nDeformis poterunt inmania membra cameli,\nQuam queat ut diues caelestia regna uidere.\\'\nTalibus attoniti comites stupidique silebant,\nVoluentes quae tanta foret sub pectore uirtus\nHumano, talem possit quae prendere uitam.\nRespicit aeternae iustorum gloria uitae\nAtque ait: Haec homini forsan uideantur acerba,\nSed Deus electis facilem praepandit in aethra\nPossibilemque uiam, uirtus quam celsa capessat.\\'\nTum Petrus fidei munitus moenibus infit:\n\\'Omnia nostrorum proiecta reliquimus olim,\nEt tua iussa sequi nobis spes unica restat.\nQuid nostris animis superest? Dic, Christe, precamur.\\'\nTalibus ad Petrum uerbis respondit Iesus:\n\\'Vos quicumque meum mentis penetralibus altis\nCredentes seruatis iter, cum sederit alte\nProgenies hominis, celso quem cinget honore\nMaiestas, bis sex illic pulcherrima uirtus\nConstituet uobis sublimi in uertice sedes,\nIudiciumque hominum pariter tractare licebit.\nHic quicumque sui linquet generisque domusque\nGazas adfectusque omnes pro nomine nostro,\nCentiplicata dehinc capiet uitamque perennem.\nPrimorum meritum postremi transgredientur,\nUltima praeteriti capient uix praemia primi.\\'\n,Sedulus ut ruris dominus, cui dulcia fundum\nPinguibus in campis late uineta coronant;\nHic ubi progressus primo cum lumine solis,\nConduxit iuuenum fortissima robora pactus\nUnius in lucis certa mercede laborem,\nEt sua tum iussit cultu uineta polire.\nIpse sed egrediens, ubi tertia uenerat hora,\nInuenit ecce alios operique adcrescere iussit,\nPro meritis operis promittens praemia digna;\nIlli non aliter laeti praeeepta sequuntur.\nAst ubi sexta dehinc lucis transfluxerat hora,\nHaut secus hinc alios iuuenes conducere pergit.\nHoraque nona dehinc ubi solis cursibus acta est,\nTunc alios pariter conductos iussit adire.\nUltima labentis restabat portio lucis:\nEgressus cernit iuuenes causasque requirit,\nCur pigris manibus torperent otia lenta.\nAiunt, conductoris quod praecepta fuissent\nNulla sibi. Dominus mox hos insistere ruri\nTunc etiam iussit. Sed uespere protinus orto\nPraecipit, ut cuncti caperent mercedis honorem\nAequalique omnes portarent praemia nummo.\nTunc manus illa uirum, prima quae luce laborem\nSustulerat factisque diem tolerauerat aequum,\nIndignans secum tali cum murmure fatur:\nIniustum est, istis similem nos quaerere nummum,\nUltima quos operis sero coniunxerat hora.\nTum dominus ruris sedato pectore fatur:\nInlibata tibi mercedis portio saluae\nRedditur et pacti seruantur iura fidelis.\nIstis de nostro liceat concedere tantum,\nExtima quos operis glomerauit portio ruri.\nNam multos homines dignatio sancta uocauit,\nE quis perminimam dignum est secernere partem.\\'\nHaec ait et Solymos repetit comitesque seorsum\nAdloquitur solisque iteris regionibus infit:\n\\'Ingredimur gnari truculentaque moenia adimus..\nFilius hic hominis prodetur ad ultima mortis,\nScribarum procerumque ferens ludibria membris,\nAdfixusque cruci post tertia lumina surget.\\'\nHic tum Zebedei coniux submissa rogabat,\nUt Christo medio caeli sublimis in arce\nFelices nati dextra laeuaque sederent.\nTum quaerit Christus, calicem si sumere possent,\nQuem sibi praeceptis instaret sumere patris.\nRespondent se posse simul. Tum talia Christus:\n\\'Vos nostrum calicem fas est potare, sed altis\nSedibus aequali mecum considere honore\nNon hoc nostra dabit cuiquam pro munere uirtus.\nHaec certis genitor sublimia dona reseruat.\\'\nExin discipulos dictis pro talibus omnes\nConmotos tali sermonis mulcet honore:\n\\'Gentibus infidis celsa dicione potestas\nInponit quoscumque super dominantur eorum\nExercentque trucem subiectis urbibus iram.\nVos inter longe tranquillior aequora uitae\nConcordi sternit mitis moderatio pace\nMagnus et obsequiis crescit super alta minister.\nNec primus quisquam, nisi cunctis seruiat, unus\nEsse potest. Hominis natus sic uestra minister\nObsequio solus proprio pia munera gestat,\nEt multos redimens pretioso sanguine seruat.\nAt uos ex minimis opibus transcendere uultis\nEt sic e summis lapsi conprenditis imos.\\'\n,Si uos quisque uocat cenae conuiuia ponens,\nCornibus in summis deuitet ponere membra\nQuisque sapit. Veniet forsan si nobilis alter,\nTurpiter eximio cogetur cedere cornu,\nQuem tumor inflati cordis per summa locarat.\nSin contentus erit mediocria prendere cenae,\nInferiorque dehinc si mox conuiua subibit,\nAd potiora pudens transibit strata tororum.\\'\nProxima tum Solymis conscendit culmina montis,\nOrdinibus lucent quae glaucicomantis oliuae.\nHinc lectis iussit sectantum discipulorum,\nObuia castelli monstrans habitacula, Christus\nInde asinam pariter fetu comitante repertam\nDucere; uel si quis causam disquirere uellet,\nCur sua tam subito quoquam iumenta trahantur,\nDicere tunc, operam dominum sibi sumere uelle.\nDiscipuli celeri conplent praecepta paratu.\nAdducunt mollique super uelamine uestis\nInsternunt pullum placidum praebentque sedendum.\nHinc ueteris quondam fluxit uox nuntia uatis:\n\\'Ecce uenit placidus tibi rex., quem terga sedentem\nPraemitis gestant asinae pullique sequentis.\\'\nTunc populi stratas praetexunt uestibus omnes,\nQuaque iter est Christo, subnexa fronde coronant.\nProxima tunc alii spoliant palmeta uirore\nConclamantque omnes: \\'Dauidis origine creto\nOsanna excelsis sit gloria laeta tropaeis!\\'\nSic adeo ingreditur Solymorum moenia Christus.\nIngresso occurrit primo sub limine templi\nCruribus atque oculis certatim debile uulgus.\nQuos ubi tam subito gressu uisuque uigentes\nCuncta sacerdotum cognouit factio mirans\nEt pueros templi conplentes tecta clamore:\nOsanna egregia Dauidis stirpe creato,\nIpsum percontant cuncti, quae causa clamoris\nInpubem tantum tollat per gaudia plebem.\nChristus ad haec: \\'Legis sanctae uos scripta tenere\nCreditur, infantum quae dicit ab ore uenire .\nLactantum et linguis iusti consurgere laudem.\\'\nHaec ait ingratam linquens cum ciuibus urbem\nBethaniamque petit, rediensque in margine cernit\nStratae tendentem diffusa umbracula ficum.\nIllic forte cibi pertemptans corda uoluntas\nArboris adtrectat ramos, sed nulla facultas\nPomorum sterili frondis concreuerat umbrae.\nOlli Christus ait: \\'Non sit tibi fructibus umquam\nCopia promendis.\\' Tum protinus aruit arbor.\nDiscipuli celerem mirantur in arbore mortem.\nSed Christus stupidis adsistens talia fatur:\n\\'Nunc ligni istius nostro stupuistis honore,\nDesisse ad uires terrenos ducere sucos.\nSed ueris uerbis iterumque iterumque monebo:\nNamque fides si certa animi consistet in arce\nNec dubiis nutans uitiis tremebunda iacebit,\nArboris istius nobis substantia cedet.\nNec tantum istius, sed montis celsa reuelli\nCredentum uerbo poterunt undisque profundi\nCum siluis pariter saxisque ferisque recondi.\nEt quaecumque fides robusto pectore poscet,\nCredentum semper digna uirtute tenebit.\\'\nHaec ubi dicta dedit, templi se moenibus infert.\nConfestim proceres populi miracula rerum\nCollecti inquirunt, uirtus quae tanta dedisset.\nOllis Christus ait: \\'Quaerentibus omnia uobis\nDicere iam facile est, si nobis uestra uicissim\nPercontata prius paucis sententia soluat.\nNuper Iohannes, puro qui gurgite lauit\nSordentis populi maculas, diuina potestas\nAn hominis potius uobis fallacia uisa est?\\'\nHaec ait ancipiti uerborum pondere claudens\nCaptantum procerum mentem; nam magna profetam\nPlebis Iohannem ueneratio suscipiebat,\nNec poterant eius fallacem dicere uitam.\nRursum sublimem dixissent esse profetam,\nOccidisse illum traheret confessio culpam.\nSe nescire tamen respondit factio fallax.\nTum Christus: \\'Non est iniustum claudere uocem,\nCum mihi claudantur procerum responsa superba.\\'\n,Nam geminae prolis genitor maioris in aures\nTalia dicta dedit: Vitis mihi portio maior\nSemiputata iacet. Sed perge et robore forti\nNunc scrobibus nunc falce premens uineta retunde.\nTum iuuenis sese tam sordida dicta laboris\nNolle pati memorat. Post omnia iussa parentis\nExsequitur damnansque sibi responsa coercet.\nPost alium natum simili sermone iubebat\nAd uineta sui dependere iussa laboris.\nAdnuit his iuuenis nec dictis facta repensat.\nDicite, quis potius genitoris iussa sequatur?\\'\nOlli conlaudant responsum posterioris.\nProsequitur Christus: \\'Nunc uera aduertite dicta.\nIam magis hinc caeli sedem conprendere possunt\nCorporis e uitiis quaerentes sordida lucra,\nQuam uestrum quisquam. Vobis nam uenerat ante\nIustus Iohannes, sed non est credere uestrum.\nNamque fidem potius meretricum pectora certam\nHauserunt sordesque animi posuere pudendas.\nAt uos tantorum scelerum nil paenitet umquam.\\'\n,Sic quidam diues, cui iugera multa nitentis\nVineti saepes circum densata coercet,\nIn medio turrem prelumque et dolia fecit\nCultoresque dedit fructusque locauit habendos,\nInpositam statuens mercedis soluere legem.\nTum longinqua petit, sed fructus tempore certo\nActores famulos mittit, quis portio salua\nCultorum certa ruris mercede daretur.\nEcce colonorum rabies hos uerbere saeuo,\nAst alios lapidum proterrent undique telis;\nDenique letali prosternunt uulnere multos.\nTum dominus ruris plures incedere seruos\nPraecipit et rursum mercedis pacta reposcit;\nMaior at in plures audax iniuria surgit.\nUltima iam domino natum dimittere mens est,\nQuod subolem partemque sui uis digna pudoris\nCultorum cordi uenerandam posceret esse.\nSed contra illorum iam mens maculata cruore\nProgenie extincta domini sibi post dominatum\nCedere credentum, crudeli uulnere fixum\nObtruncant iaciuntque foras trans saepta cadauer.\nPost haec iam dominus ueniet poenasque reposcet\nTantorum scelerum. Sed uobis tradita quondam\nFulgentis regni sedes translata feretur\nAd placidam gentem, possit quae reddere fructus.\\'\n,Ut rex, qui nato thalamorum uincula nectens\nPraecipit, ut proceres conuiuia laeta frequentent,\nAccitos famulis uoti regalis honorem\nConcelebrare simul; cuncti sed adire recusant\nRegales thalamos, regalis pocula mensae.\nPost alios mittit, sese largissima cuncta\nMagnificasque dapes, conuiuia laeta parasse.\nIlli neglectis opibus diuersa petebant.\nHic aedes proprias, hic ruris tecta propinqui,\nAst alius merces potius ac lucra reuisit.\nMulti praeterea missos, qui ad laeta uocarent,\nInsontes famulos rapiunt et corpora ferro\nIn mortem cruciant. Tum rex ubi conperit acta,\nMilibus armatis ciues cum moenibus ipsis\nSubruit, effusi famulorum sanguinis ultor.\nTunc seruis fatur: Nunc festa iugalia cenae,\nPraelargis opibus quaecumque instruximus illi,\nContempsere meis proceres contingere mensis.\nIte igitur propere per publica saepta uiarum,\nEt quoscumque illic casus glomerauerit, omnes\nHuc laetis nati thalamis adhibete uocantes.\nProgressi famuli per compita cuncta uiarum\nInuentos duxere simul. Iam denique cunctae\nConplentur mensae mixtae sine nomine plebis.\nHic iusti iniustique simul cubuere uocati.\nAt rex ingressus conuiuia laeta reuisit.\nHic uidet indutum pollutae uestis amictu,\nLaetitiis thalami fuerat cui dissona lingua.\nIsque ubi regalis sermonis pondere causas\nReddere pro uestis maculis et labe iubetur,\nOppresso tacuit non puri pectoris ore.\nEt tum conuersus famulis rex praecipit illum\nConexis manibus pedibusque et corpore toto\nIn tenebras raptum mox praecipitare profundas.\nIllic stridor erit uasti sine fine doloris,\nEt semper fletus. Multis nam saepe uocatis\nPaucorum felix hominum selectio fiet.\\'\nTalia dicentem confestim factio frendens\nTemptare adgreditur uerbis cum fraude malignis:\n\\'Certum est, ueridicum te nunc uenisse magistrum,.\nNec quemquam metuens Domini uestigia seruas.\nDic ergo, an liceat nostrae dissoluere genti\nCaesaris urgentis semper sub lege tributum?\\'\nIlle sed inspiciens saeui penetralia cordis:\n\\'Cur temptatis, ait, nunc me concludere uerbis,\nFallaces? mentis prodit fallacia fructum.\nInspicite in nummum sculptique nomismatis aera,\nCaesaris expressum facile est ubi cernere uultum..\nSoluite nunc illi propria sub lege tributum,\nAtque Deo proprium legis seruemus honorem.\\'\nPost Sadducaei hinc inde latratibus urgent:\n\\'Moysea, qui legum posuit praecepta, iubere,\nSi quis conubium properata morte relinquet,\nPignoribus mediis nondum de germine cretis,\nHuius germano rursus sociabile uinclum\nDeberi, generis pereat ne portio lapsi.\nFinibus in nostris septem germana fuerunt\nCorpora; sed maior primus mox uincula nuptae\nSumpsit, praeceleri cecidit sub acumine mortis\nPost alius frater thalamis sine fructibus isdem\nConcidit et cuncti iacuere ei ordine fratres.\nUnius et cunctos fletus gemuere maritae;\nPost ipsam rapuit gelidae inclementia mortis.\nSi uenient igitur cuncti sub limina uitae,\nCuius conubiis mulier reddenda resurget?\\'\nOllis Christus ait: \\'Errori obnoxia prauo\nLegibus et iussis Domini mens dura resistit.\nNamque secunda dehinc laetae reparatio uitae\nNon thalamos nouit, non terrae gaudia uana,\nSed similes leuibus genitoris iuxta ministris\nConstituet regni uirtus sublimis in aula.\nNec Deus illorum dominum se ponere mauult,\nQui tetram proni meruerunt sumere mortem,\nSed potius uitae possunt qui prendere lucem.\\'\nEcce alii rogitant, quae sint firmissima legis.\nIlle indefessus nulli responsa negabat:\n\\'Sublimem caeli Dominum deuotio cordis\\'\nDiligat; est istaec uirtus firmissima legis.\nConsimile est isti: Magno teneantur amore\nAd ius fraternum iustae penetralia mentis;\nHis etenim geminis dependent omnia iussis.\nSed uobis cuius suboles uentura uidetur\nChristus, quem cuncti spondent in saecla profetae?\\'\nRespondent, illum Dauidis germine nasci.\nProsequitur Christus: \\'Cur illum dicere Dauid\nDiuino flatu scriptum est Dominumque Deumque,\nQuod proprium patrem non aequum est dicere nato ?\nTalia saluator; cuncti obstipuere silentes.\nIlle sed accita credentum plebe profatur:\n\\'Adspicite scribas sublimi sede superbos.\nHi quaecumque docent, iustum est conprendere cordis\nObsequio, maculas ipsorum temnite uitae.\nAbrupta inponunt umeris nam pondera uestris,\nIpsi quae digito saltem contingere nolunt.\nAdcubito primo cenae fastuque superbo\nAtque salutantum uano tolluntur honore,\nEt nomen sublime uolunt gestare magistri.\nSed uos noluerim praecelsi nominis arcem\nAdfectare, tamen uobis est una magistri\nInposita aeternum caeli de lege potestas,\nVos eadem fratrum parili coniunxit amore.\nUnus item pater est, caeli qui in culmine regnat.\nIn uobis si quis sublimia colla leuabit,\nDecidet et barathri mergetur ad ultima caeno;\nAst humilis claram conscendet liber in aethram.\nDeflendi semper scribae et lacrimabilis aeui\nCaeca Pharisaeae cunctis fallacia plebis.\nNam uobis itiner clausum quia iure negatur,\nNon sinitis quemquam penetrare per ardua lucis\nEt cunctos trahitis saeuae ad consortia flammae.\nVos similes dicam tectis splendore sepulchris,_\nQuis facies nitida est, internaque turpia bustis.\nSic uox uelatur iustae sub imagine uitae\nAtque aditis mentis celantur sordida corda.\\'\n,0 Solymi, Solymi, ferro qui saepe profetas\nAd uestram missos uitam sine fine necastis,\nQuam uolui uestram gentem populumque tueri,\nAles uti dulces solita est sub corpore pullos\nObice pinnarum circumconplexa fouere!\nSed uobis semper caelestia munera sordent.\nDeseritur iam nunc domus haec uastanda ruinis,\nNec nostrum uobis fas ultra est cernere uultum.\\'\nEgreditur templo, cuius praecelsa notantes\nMoenia discipulos tali sermone docebat:\n\\'Haec operum uobis miracula digna uidentur\nObtutu stupido; ueris sed discite dictis,\nQuod mox cuncta solo passim disiecta iacebunt.\\'\nHaec ad Oliueti dicens peruenerat arcem.\nDiscipuli solum postquam uidere, rogabant,\nUt sibi uenturi tempus distingueret aeui,\nPromissa ipsius quem poscant prendere finem,\nEius et aduentus terrae consumeret orbem.\nQuaerentum uerbis respondit talia Christus:\n,Obseruate dolum, falso ne nomine capta\nCredulitas laqueis errantum praecipitetur.\nDiscurrent cunctis bellorum incendia terris;\nSed uos praeualido consistite robore cordis,\nNe mens accepto iaceat turbata tumultu,_\nNon etenim prima inponent mox proelia finem,\nGentibus et gentes et regibus obuia reges\nSigna ferent, nec morbi tunc corrumpere tractum\nAeris aut pestes prosternere corpora parcent.\n. Fixa etiam solido per inania pondere tellus\nPer diuersa loci motu quassante tremiscet.\nHaec in primitiis temptamina parua manebunt.\nProdentur multi uestrum letoque dabuntur,\nProque meo uobis incumbere nomine gentes\nTormentis poenisque feris odiisque necesse est.\nLiuor erit terris, erroribus omnia plena\nEt falsi surgent populorum labe profetae.\nHaec inter si quis protectum a uulnere pectus\nAd finem seruare queat, sublimia lucis\nAeternis uitae sertis redimitus adibit.\nRegnorum caeli celebratio peruolitabit\nIn cunctas terrae metas; gens omnis habebit\nTestem lucifluo sancti sermone salutis.\nEt tunc finis erit currentia saecula soluens.\nAdueniet iam tum tristis defletio terris,\nQuae Danihelis habet iussam uerissima uocem;\nHaec dignus tantum poterit cognoscere lector.\nIudaei longe fugient montesque capessent,\nNec quisquam domibus repetat sustollere secum,\nQuae fuga consociet uestemue aut mobile quicquam.\nDeflendae iam sunt uteri cum pondere matres\nEt miseros fetus dulci quae lacte rigabunt.\nPoscite iam precibus, tristis ne frigore brumae\nAdueniat fuga uestra tamen, neu sabbata festa\nAnceps praecipiti turbet trepidatio cursu;\\'\nNam cunctis uenient saeuissima pondera terris.\nTale malum non saecla prius nec postera norunt.\nEt ni sublimis genitor decerpere tempus\nEt numerum miserans uellet breuiare dierum,\nNulla dehinc trepidae superarent corpora uitae.\nSed propter lectos ueniet miseratio iustos.\nNomine fallentes Christi falsique profetae\nExsurgent terris et monstra potentia fingent,\nQuae forsan lectos capient miracula iustos.\nEn praedicta patent instantia saecula uobis.\nDesertis si quis Christum peragrare loquetur\nOccultisue procul penetralibus esse repostum,\nLonge credulitas absit uanissima uobis.\nSicut enim fulgur caelum transcurrit apertum\nEt cerni facile est cunctis orientis ab oris\nUsque sub occiduum caeli uergentis in orbem,\nSic rapido aduentu clarebunt lumina Christi.\nAbscondet furuis rutilos umbris radios sol,\nAmittet cursum lunaris gratia lucis\nIgnicomaeque ruent stellae caelumque relinquent.\nOmnis item uirtus caeli conmota superni\nSigna dabit, proles hominis quis uertice caeli\nClareat; omnigenasque tribus defletio iugis\nUrgebit, ueniet cum nubibus ignicoloris\nMaiestate potens hominis per sidera natus.\nTum tuba terrifico stridens clangore uocatos\nIustos quadrifido mundi glomerabit ab axe.\nPraeteriet neque enim praesens generatio saecli,\nDonec cuncta sequens claudat sibi debita finis.\nHaec tellus caelumque super soluentur in ignes,\nSed mea non umquam soluentur ab ordine dicta.\nQuis fuat ille dies nescire est omnibus aequum,\nNi soli rerum Domino, qui sidera torquet. ,\nUt quondam terras undae inuoluere furentes\nEt diuersa sibi tractantes munia cunctos\nDiluuii rapuit subito uiolentia tractu,\nSic subitus flammas uoluens descendet ab aethra\nAduentus noster; nec cunctos ille sub una\nCondicione premet. Nam tunc ubi iugera laeta\nInfindent duo depresso sub uomere sulcis,\nUnus correpto tolletur corpore arator,\nIgnarusque alius uasto linquetur in agro.\nUno quin etiam recubantes stramine lecti\nDispar iudicium diuersa sorte subibunt.\nUnus enim socium quaeret per strata relictus.\nIdcirco famuli uigilent, quia nescius illis\nAduentus Domini subita discendet in hora.\nSi sciret certum furis insistere tempus\nQuisque domus custos, uigilaret et obuia ferret\nArma procul, ruptas ne quis penetraret in aedes.\nSed uos intentis animis adsistite semper,\nNamque repentinus uobis subitusque recurret\nFilius huc hominis iustis sua praemia seruans.\nIlle fidelis erit seruus, cui credere cuncta\nAedes et famulos uoluit per longa profectus\nVir pater ipse domus: sapiens nimiumque beatus,\nQuem ueniens Dominus seruantem iussa uidebit.\nIllum maiori famulum redimibit honore.\nAst ille infelix, qui sordida luxuriatus (\nTardantem contempnet herum, famulosque fatigans\nVerberibus segnique indulgens ebrietati\nLuxuriosorum conuiuia concelebrarit;\nAdueniet dominus seruumque incauta furentem\nPraecipitem dignis poenarum cladibus abdet.\nIllum perpetuus fletus stridorque manebit.\\'\n,Conferri possunt caelestia regna puellis\nBis quinis, pars est quarum sapientior una,\nAltera praestupido pars est stolidissima corde.\nOccurrere illae uotis sponsalibus omnes\nOrnatu adcinctae taedarum flammicomantum.\nSed sapiens pars illa, sibi quo lumina flammae\nSusciperet, portare simul curabat oliuum.\n. Stultarum uero non est prudentia talis.\nCumque moraretur sponsus, tum membra sopore\nSoluuntur cunctae per compita lata uiarum.\nIam noctis medio clamor crebrescere magnus\nExoritur, laetoque dehinc occurrere uoto\nAdmonuit taedisque uias ornare coruscis.\nSurgere uirginibus properatum, et lumina taedis\nInstruere et flammas pingui conponere oliuo.\nTum stolidae rogitant olei sibi cedere partem,\nPrudentes secum quod tunc gestare uidebant.\nSed quoniam sapiens pauitat chorus, omnibus aeque.\nNe desint clarae nutrimina pinguia flammae,\nEx paruo aequalis si detur portio cunctis,\nTum pergunt stultae, ut liquidum mercentur oliuum.\nDum pergunt, laetae transcurrunt omnia pompae\nEt sponso tantum comitatur factio prudens.\nAdueniunt brutae sero post tempore segnes\nEt sponsi pulsare fores et limina clausa\nNequiquam ingeminant precibusque ingrata frequentant,\nUt liceat miseris penetrare in limina laeta.\nIllas non comitum sponsi cognoscere quisquam\nNon ipse sponsus uoluit. Vigilate timentes,\nAduentus uobis quia non est certior hora. t\n\\'Sicut enim, longas cui contigit ire profecto\nIn terras, credens seruis tractanda talenta\nUni quinque dedit, duo cepit et alter habenda,\nTertius unius curam tractare talenti\nSuscepit, uires quoniam diuersa merentur.\nSed maior quis est concredita portio nummi,\nCertatim duplis auxerunt incrementis.\nIlle sed, unius cui credita cura talenti,\nTelluri infodiens seruat sine fructibus aera.\nIamque aderat praesens dominus: tum primus et alter\nSe geminasse illi pariter concredita monstrant.\nIllos laudat herus potioraque credere tantae\nPromittit fidei. Sed tertius ille refodit\nEt domino reddit tali cum uoce talentum:\nQuod scirem domino memet seruire seuero,\nQui meteres segetes alieno semine cretas,\nExtimui, argentumque tuum concredere terrae\nMalui, quod saluum semper tibi reddere possem.\nTum dominus famulo respondens talibus infit:\nSi nescire meos auderes dicere mores,\nNequitiae tantae ueniam concedere possem.\nHoc etiam gnarum potius praestare decebat,\nUt fructum nobis tractata pecunia ferret.\nQuapropter segni tollatur portio nostri\nPrudentique dehinc detur possessio maior,\nQuem duplis cumulasse lucris mea quinque talenta\nInueni. Namque est certum, potiora mereri,\nQuis res uberior cumulatae sortis abundat.\nAt cui parua subest segni substantia corde,\nId minimum penitus iuste tolletur ab illo,\nUt nequam seruus tenebras dimersus ad imas\nPerpetuos fletus poenae stridore frequentet.1\n,En hominis natus ueniet patrisque ministris\nStipatus celsa iudex in sede sedebit.\nTum gentes cunctae diuersis partibus orbis\nConuenient iustosque omnes de labe malorum\nSecernet dextraque libens in parte locabit,\nAt prauos laeua despectos parte relinquet;\nUt pastor pecoris discernit pascua mixti,\nLanigeris dextri permittens mollia prati\nAt laeuos hirtis dumos tondere capellis.\nSed rex ad dextros conuersus talia dicet:\nHuc ueniant sancti, iamdudum debita sumant\nDona patris, mundi quae sunt aequaeua nitentis\nEt iustis primo promissa parantur ab ortu.\nNamque fame fessum quondam me grata refecit\nHaec plebes potuque sitim mihi saepe remouit,\nHospitiumque domus patuit mihi saepe uocato\nEt nudus uestis blandissima tegmina sumpsi\nCarceris et poenis horum solacia cepi.\nTum Domino tali respondent uoce beati:\nNon meminit nostrum quisquam te uisere nudum\nNec famis oppressum dura dicione notauit,\nCarceris aut poenis meminit uidisse reuinctum.\nRespondens illis dicet tum talia iudex:\nFratribus ista meis humiles miserando labores\nQui fecit, certum est dulcem mihi ponere fructum.\nAt uos, iniusti, iustis succedite flammis\nEt poenis semper mentem torrete malignam,\nQuas pater horrendis barathri per stagna profundis\nDaemonis horrendi sociis ipsique parauit.\nNamque sitim passo quondam mihi pocula nulla\nNec famis in poena parui miseramina panis,\nAut peregrina mihi tecti uestisue parumper\nTegmina de magnis gracili pro parte dabantur,\nCarceris aut saepto claustris morbisue iacenti\nUmquam uisendi solacia uestra fuerunt.\nHis damnata dehinc respondet factio uerbis:\nHaut umquam nostrum meminit te uisere quisquam\nAut sitis aut saeuae famis aegrum agitare laborem,\nHospita uel fessis errare per oppida rebus,\nCarceris aut mersum poenis morboue grauatum,\nUt tibi sollicito fieret miseratio iusta.\nHis rerum dicet Dominus: Cum uestra superbo\nAngustis rebus feritas sub corde tumebat\nCalcauitque humiles minimos, me spreuit in illis.\nHaec ubi dicta dabit, meritis sua praemia reddet.\nAeternum miseri poena fodientur iniqui,\nAeternumque salus iustis concessa manebit.\\'\nTalia dum loquitur, scissos lacerata capillos\nPro fratris morbo iustis soror anxia curis\nHortatur iuuenem rapido percurrere gressu,\nCasibus ut tantis Christus seruaret amicum.\nNam fuerat mulier meritis accepta benignis,\nObsequio cuius fratremque domumque merentem\nAmplexus pleno Christus retinebat amore.\nNuntius adueniens perfert, extrema iacere\nDilectum Christo iuuenem per tristia morbi\nEt leti et uitae confinia summa tenentem.\nLazarus hic habuit nomen, sed Christus amaris\nPercussus uerbis: \\'Non est, si creditis, inquit,\nAd letum ducens istaec uiolentia morbi,\nSed Deus ut digno iustis celebretur honore\nEt suboles hominis sancta uirtute nitescat.\\'\nTunc ad discipulos: \\'Dormit iam Lazarus, inquit,\nSed carum iuuenem faciam consurgere rursus.\\'\nAiunt discipuli: \\'Somno succedere plena-\nEt remeare salus poterit;\\' nec mente sequuntur,\nQuod mortem somni dixit sub nomine Christus.\nErrorem quorum tali sermone remouit:\n\\'Lazarus in letum cecidit, sed gaudia menti\nHinc ueniunt uestramque fidem mihi fortius armant,\nCernitis absentem longe quod cuncta uidere.\nSed properemus,\\' ait. Didymus tum talia fatur:\n\\'Pergamus pariterque omnes procumbere leto\nCogamur, totiens quod gens Iudaea minatur.\\'\nIamque aderat Christus, fuerat sed forte sepulto\nQuarta dies, mersasque atris de morte tenebris\nGermanas luctus lacrimosaque tecta tenebant.\nConuenere illuc solacia debita dantes\nIudaeae gentis proceres carique propinqui.\nSed Martha, audito Christum uenisse, cucurrit\nObuia deseruitque domum maestamque sororem,\nEt procul: ,0 utinam praesens uirtus tua nobis\nAdforet et morti fratrem rapuisset acerbae.\nNam quicquid poscis, certum est tibi posse uenire.\\'\nQuam Dominus tali solatur uoce gementem:\n\\'Robustam mentem, mulier, uirtute resume.\nLazarus haec uitae recidiua in lumina surget.\\'\nEt mulier: \\'Certe surgent in munera uitae\nMortales cuncti, ueniet cum terminus orbi.\\'\nChristus item sancto depromit pectore uocem:\n\\'En ego sum clarae uobis reparatio uitae.\nIn me qui credit, mortem deponere sumptam\nEt uitam poterit iugi conponere saeclo.\nAt quicumque fidem uiuo sub pectore sumet,\nHorrida non umquam continget limina mortis;\nIstaec si credis puro de pectore, Martha?\\'\nIlla dehinc: \\'Haec una fides mea corda tenebit,\nSublimis ueneranda Dei quod uenerit in te\nCaelestis suboles celso sub nomine Christi.\\'\nHaec ait et Mariam cursu motura sororem\nInteriora petit; sanctum uenisse magistrum\nEt pariter luctu oppressam uocitare sororem\nAdmonuit tacito designans omnia nutu.\nProsilit illa foras audito nomine Christi;\nProsequiturque simul Solymorum turba gementem\nCredentum, tumulo fletus inferre sorores.\nIlla salutiferum postquam conspexit Iesum,\nProcidit ante pedes rumpitque hanc pectore uocem:\n\\'Si mihi germanum potuisses uisere uiuum,\nLazarus haut poterat durae succumbere morti.\\'\nFletibus his Christus socians de corde dolorem\nInquirit tumuli sedem, quo condita nuper\nMembra forent animae uolucris spoliata calore.\nHaut mora demonstrant flenti maestoque sepulchrum\nRupe sub excisa; lapidis quod pondere clausum\nUt uidit Sanctus, multo mox uecte moueri\nPraecipit; at Marthae talis uox uerberat auras:\n\\'Quattuor en luces totidemque ex ordine noctes\nPraetereunt, quo membra solo conposta quiescunt.\nCrediderim, corpus motu fugiente caloris\nFetorem miserum liquefactis reddere membris.\\'\nHis dictis contra depromit talia Christus:\n\\'Iam totiens dictum est, magnis consistere rebus\nCredentum uirtute fidem; sed gloria summi\nIam genitoris adest, fidei si robur habetis.\\'\nHaec ubi dicta dedit saxumque inmane reuulsis\nObicibus patuit, uirtus mox conscia caelum\nSuscipit et tali genitorem uoce precatur:\n\\'Eximias grates, genitor, tibi, sancte, fatemur;\nMe placidus semper uenerandis auribus audis,\nSed populus praesens me missum credere discat.\\'\nHaec ubi dicta dedit, tumuli mox limine in ipso\nRestitit aduerso conplens caua saxa clamore:\n\\'Lazare, sopitis redeuntem suscipe membris\nEn animam tuque ipse foras te prome sepulchro.\\'\nNec mora conexis manibus pedibusque repente\nProcedit tumulo, uultum cui linea texta\nEt totum gracilis conectit fascia corpus.\nTum solui iussit laetumque ad tecta remittit.\n\\'Iudaei postquam factum uenerabile cernunt,\nQui tanti Mariam fuerant Marthamque secuti,\nPars credens sequitur tantae uirtutis honorem;\nAst alii repetunt urbem procerumque superbis\nCuncta Pharisaeis rerum miracula narrant.\nErgo ad concilium scribae, plebisque uocatur\nIam grauior numerus, qua uatum principis alte\nPulchra Caiphaeae conlucent atria sedis.\nIllic conplacuit Christum prosternere leto,\nSed uitare dies paschae, ne plebe frequenti\nDiscordes populi raperent in bella furorem.\nIlle Simonis erat tectis, quem lurida lepra\nVirtute ipsius diffugerat. Ecce iacenti\nAccedit mulier propius, sanctumque alabastro,\nQuo pretiosa inerant late fraglantis oliui\nUnguenta, ab summo perfundit uertice Christum.\nDiscipuli increpitant fantes, potuisse iuuari\nDe pretio unguenti miserorum corpora egentum.\nHas Dominus prohibet uoces factumque probauit:\n\\'Desinite obsequio iustam prohibere puellam.\nPauperibus semper dabitur succurrere tempus,\nSed me non semper tribuetur uisere uobis.\nFuneris ista mei multum laudanda ministrat\nOfficio mundumque inplebunt talia facta.\\'\nTunc e discipulis unus se subtrahit amens\nludas et ad proceres tali cum uoce cucurrit:\n\\'Quod pretium sperare datur, si prodere uobis\nQuaesitumque diu possim monstrare magistrum?\\'\nIlli continuo statuunt ter dena argenti\nPondera; his ludas sceleri se subdidit alto.\nIamque dies paschae primo processerat ortu:\nDiscipuli quaerunt, ubi cenam sumere paschae\nVellet; at ille sibi quendam sine nomine quaeri,\nUltima qui domini caperet mandata, iubebat.\nVespere mox primo bis sex recubantibus una\nDiscipulis, tali diuinat uoce magister:\n\\'En urget tempus, Christum cum prodere morti\nE uobis unus scelerato corde uolutat.\\'\nContinuo cuncti quaerunt, quis talibus ausis\nInsano tantum cepisset corde uenenum.\nIlle dehinc: \\'Epulis mecum nunc uescitur, inquit.\nSed suboles hominis quondam praescripta subibit\nSupplicia ad tempus. Miserabilis ille per aeuum,\nQui iustum dedet; quanto felicior esset,\nSi numquam terris tetigisset lumina uitae!\\'\nEt ludas grauiter tum conscia pectora pressus,\n\\'Numquid, ait, ludam talis suspicio tangit?\\'\nRespondit Dominus: \\'Te talia dicere cerno.\\'\nHaec- ubi dicta dedit, palmis sibi frangere panem,\nDiuisumque dehinc tradit sancteque precatus\nDiscipulos docuit, proprium sic edere corpus.\nHinc calicem sumit Dominus uinoque repletum\nGratis sanctificat uerbis potumque ministrat,\nEdocuitque, suum se diuisisse cruorem,.\nAtque ait: \\'Hic sanguis populi delicta redemit;\nHoc potate meum. Nam ueris credite dictis,\nPost haec non umquam uitis gustabo liquorem,\nDonec regna patris melioris munere uitae\nIn noua me rursus concedent surgere uina.\\'\nExin cantato sanctis concentibus hymno\nMontis Oliueti conscendunt culmina cuncti.\nTalia tum Christus depromit pectore uerba:\n\\'Omnes praesenti noctis uos tempore longe\nDisperget misere deserto principe terror.\nSic etenim scriptum est: Pastoris casibus omnes\nIn diuersa fugam capient per rura bidentes.\nPost ubi uita nouos caeli mihi reddet honores,\nPraeueniam uestrosque choros genitalibus aruis\nGrata Galilaeae uolitans per rura docebo.\\'\nRespondit Petrus: \\'Cunctos, si credere fas est,\nQuod tua labanter possint praecepta negare,\nSed mea non umquam mutabit pectora casus.\\'\nIlle dehinc: Nox haec, quae lucida sidera terris\nInducit lucemque premens nunc incubat undas,\nAudiet, ut trinis pauidus mendacia uerbis\nDices et Christum, fortissime Petre, negabis,\nEt prius, alitibus resonent quam tecta domorum.\\'\nAt Petrus: \\'Duram mortem mihi sumere malim,\nVox oblita suum quam deneget ista magistrum.\\'\nHas uires cordis perstant promittere cuncti.\nNominis Hebraei sunt Gessamaneia rura.\nIllo progreditur lucis uitaeque repertor,.\nCirca discipuli Iuda fugiente sequuntur.\nAtque illic reliquos iussit residere ministros.\nIpse sed adsumpto longe procedere Petro\nZebedeique simul natis per deuia tendit.\nTunc angore graui maestus sic uoce profatur:.\n\\'Tristia nunc uoluens animus mihi pectora turbat\nMorte tenus, sed nunc uos segnem excludite somnum,\nSollicitamque simul uigilando ducite noctem.\\'\nHaec ait et paulum procedens corpore terram\nDeprimit et tali proiectus uoce precatur:\n\\'Si fas est, genitor, calicis me transeat huius\nIncumbens ualido nobis uiolentia tractu.\nSed tua iam ueniat potius, quam nostra uoluntas,\nQuae tibi decreta est tantis sententia rebus.\\'\nTunc ad discipulos repedat, sed somnus anhelis\nProstratos terrae membris dissoluerat omnes.\nTunc ait ad Petrum: \\'Non est mihi ponere uirtus\nUnam peruigilem tantis sub casibus horam?\nSed uigilate, precor, ne uos temptatio raptos\nHorrida praecipitet saeuae per lubrica mortis.\nSpiritus iste uiget, sed corpus debile labat.\\'\nSecessit rursus secreti montis in arcem\nOrabatque patrem: \\'Rerum mitissime rector,\nHunc quoniam calicem non est transire potestas,\nIam tua proueniat nostra de sorte uoluntas.\\'\nRursus discipulos somni sub pondere pressos\nInuenit et rursus idem genitore precato\nAdloquitur fesso nexos languore quietis:\n\\'Iam dormire licet sociosque reuisere uestros,\nNam uenit ecce, meum qui dedat in omnia corpus,\nQuae maculata meis inponet factio membris.\\'\nCum dicto ludas numero stipante cateruae\nAduenit procerum iussu populique ferocis.\nPars strictis gladiis pars fidens pondere clauae\nSigna sequebatur Iudae promissa furentis.\nOscula nam pepigit sese contingere Christi,\nQuo facile ignotum caperet miserabile uulgus.\nIlle ubi dissimulans blanda cum uoce salutat,\nAttigit et labiis iusti uenerabilis ora,\nContinuo Christus: \\'Totum conplere licebit,\nHuc uenisse tuo quaecumque est causa paratu.\\'\nIniecere manum turbae Christumque prehendunt.\nTunc e discipulis unus fulgente machaera\nOccurrit uatis famulo sublatus in iram\nTempore et excussam rapuit ui uulneris aurem.\nOlli Christus ait: \\'Gladium tu ponito, noster;\nNam quicumque ferox confidet uindice ferro,\nHunc iusti similis ferri uindicta manebit.\nAn ego non possem caelestia castra uocare\nEt patris innumeras in proelia ducere turmas?\nSed scriptura meis conplenda est debita rebus.\nVos autem stricto qui me conprendere ferro\nFustibus et gladiis concurritis, en ego uobis\nOccurram, templi media qui semper in arce\nVobiscum residens docui, nec talia quisquam\nIn solum tantis circumlatrantibus ausus.\\'\nDiscipuli passim Christo fugere relicto.\nIamque Caiphaea steterat saluator in aula,\nCum uenere omnes scribae proceresque uocati.\nAt Petrus longe seruans uestigia solus\nOcculte maestus sedit cum plebe ministra\nExtremum opperiens tanto sub turbine finem.\nEcce sacerdotes falsos conquirere testes\nIncumbunt fictasque uolunt contexere causas,\nQuis mortem insonti possent inponere Christo.\nSed nullus tanto uisus satis esse furori.\nUltima prosiliunt testes, qui dicere Iesum\nAudissent, templum quod solus uertere posset\nEt uersum trinis iterum instaurare diebus.\nIpse sacerdotum princeps urgere tacentem\nInsistit frendens furiis ac talia fatur:\n\\'Cur nihil ad tantas nunc respondere querellas\nConuictus ueris procerum sub testibus audes?\nAdiurabo tamen summi per regna Tonantis,\nUt fateare palam, si fas te credere Christum.\\'\nIlle dehinc tali conpellat uoce superbum:\n\\'Istaec sola tibi procedunt pectore uerba\nVera tuo; ueniet uobis uisenda per auras\nMaiestas prolis hominis, cum dextera sanctae\nVirtuti adsidet sub nubibus ignicoloris.\\'\nTalibus auditis scindit de pectore uestem\nExsultans furiis et caeco corde sacerdos\nAtque ait: \\'Audistis pugnantis foeda profani\nVerba Deo; polluta magis consurgat in iras\nReligio et uestram cuncti iam pandite mentem/\nConclamant omnes mortique addicere certant.\nTum sanctam Christi faciem sputa inproba conplent\nEt palmae in malis colaphique in uertice crebri\nInsultant uerbisque omnes inludere certant:\n\\'Christe, profetabis, cuius tibi palma sonarit!\\'\nAt Petrum mulier tristem quod uiderat intus,\n\\'Tune etiam, iuuenis, fueras comes additus, inquit,\nIsti, quem ludens procerum sententia damnat?\\'\nIlle negat tectisque feris se promere temptat.\nEcce sed egressum primo sub limine cernens\nAltera consimili prodebat uoce ministris.\nRursus ait iurans, illum se nosse negabat.\nTum percontatum multi accessere sequentes\nEque sono uocis sese cognoscere dicunt,\nCuncta Galilaeam streperent quod uerba loquellam.\nEt Petrus iurans deuotis omnia uerbis\nNescire adfirmat, quisquis foret ille, negando.\nHanc uocem, plausum quatiens sub culmine tecti,\nAles prosequitur cantu, mentemque Simonis\nCircumstant tristem uerbis praesagia Christi;\nEgressusque dehinc ploratus habebat amaros.\nSidera iam luci concedunt et rapidus sol\nProgreditur radiis terras trepidantibus inplens.\nIamque e concilio Christum post terga reuinctum\nPraesidis ad gremium magno clamore trahebant.\nInterea celsum Dominus stans ante tribunal\nTalia Pilati uerbis excepit Iesus:\n\\'Tu rex Iudaeae gentis, quod dicitur, adstas?\\'\nRespondit Christus: \\'Vestris haec audio uerbis.\\'\nExhinc terribilis iusti accusatio surgens\nInfremit et sanctum scelerata facundia pressat.\nRespondere nihil trucibus dignatur Iesus.\nPilatus quaerit, quae tum sit causa tacendi.\nIlle magis perstans miranda silentia seruat.\nSollemni sed forte die concedere leges\nUnum damnati capitis de more iubebant;\nEt fuit in uinclis famoso nomine latro,\nQuem Christo infensus populus dimittere uitae\nArdebat: trucibus somno sed territa uisis\nPilati coniux, iusti discedere poena,\nMandatis precibusque uirum suspensa rogabat.\nTum iudex iterum procerum disquirere mentem\nTemptat, et instanti cuperent quem soluere poenae,\nPlebis ad arbitrium mitti de lege requirit.\nSed proceres populum fusa ambitione rogabant,\nLatronem legi peterent Christumque negarent..\nAt postquam procerum incendit sententia uulgum,\nLatronisque petit potius sibi cedere uitam,\nConsuluit praeses populum, quid uellet Iesum.\nPlebs incensa malo saeuos miscere tumultus,\nEt crucis ad poenas iterumque iterumque petebant,\nQui regis nomen cuperet, qui Caesaris hostem\nConfessus sese proprio damnauerit ore.\nDenique ui uictus detestatusque cruentum\nOfficium increpitans se libera sanguinis huius\nCorda tenere sibi, coramque a crimine palmas\nAbluit, ut genti tantum macula illa maneret.\nHoc magis inclamant: \\'Nos, nos cruor iste sequatur,\nEt genus in nostrum scelus hoc et culpa redundet.\\'\nPilatus donat plebi legique Barabban\nEt crucis ad poenam uictus concedit Iesum.\nProditor at ludas, postquam se talia cernit\nAccepto sceleris pretio signasse furentem,\nInfelix ueris damnans sua gesta querellis\nProiecit templo tunc detestans argentum.\nExorsusque suas laqueo sibi sumere poenas\nInformem rapuit ficus de uertice mortem.\nInde sacerdotes, pretium quod sanguinis esset,\nInlicitum fantes aditis concedere templi,\nQuod dare tum licitum, cum sanguis distraheretur,\nCredebant, agrum mercati nomine uero\nSanguinis, horrendo signant scelera impia facto.\nHaec quondam cooperta canens uox uera profetae\nEuentum rerum patefecit in ordine saecli:\nArgenti triginta minas posuere profani\nHoc pretium pretiosi corporis instituentes,\nQuod mox ad figuli rursus transfertur agellum.\n(Traditus est trucibus iustus scelerisque ministris\nMilitibus: scelerata ludibria corpore praebet.\nPurpureamque illi tunicam clamidemque rubentem\nInducunt spinisque caput cinxere cruentis,\nInque uicem sceptri dextram comitatur harundo.\nTum genibus nixi regem dominumque salutant\nIudaeae gentis faciemque lauere saliuis\\'\nVertice et in sancto plagis lusere nefandis.\nHaec ubi transegit miles ludibria demens,\nIndutum propriae ducebat tegmina uestis\nEt crucis ad poenam sanctum iustumque trahebat.\nEcce sed egressi quendam cepere Simonem\nCyrena genitum lignumque adferre iubebant, .\nQuo dominum lucis iussis suffigere saeuis\nInstans urgebat saecli inmutabilis ordo.\nAt postquam uentum est, ubi ruris Golgatha nomen,\nPermixtum felli uinum dant pocula Christo.\nIlle sed in summo gustu tractata recusat;\nUt satis antiquis fieret per talia dictis,\nNec tamen insultans hominum furor omnia poscit.\nIamque cruci fixum pendebat in arbore corpus,\nIntactaeque dedit tunicae sub sorte per omnes\nMilitis unius seruans possessio textum.\nEt scriptum causae titulum meritique locarunt,\nQuod rex Iudaeae plebis gentisque fuisset.\nAccidit, ut pariter poenae consortia ferrent\nLatrones hinc inde duo; sed caeca furentis\nInsultat plebis fixo uaesania Christo:\n\\'Hic est., qui templum poterat dissoluere solus,\nHic est, qui trino lucis reparare meatu.\nSed nunc discendat suboles ueneranda Tonantis\nEt crucis e poena corpusque animamque resoluat.\\'\nHaec uulgi proceres uaecordis dicta sequuntur;\nAtque Pharisaei scribaeque et factio demens\nInludunt motuque caput linguasque loquellis\nInsanis quatiunt aeternae ad uincula poenae:\n\\'Nonne alios quondam trucibus seruare solebat\nMorborum uinclis? sese cur soluere poenis\nNon ualet? En regem nostrae quem credere gentis\nDebuimus: soluat ligni de robore corpus!\nTunc sanctis digne poterimus credere signis.\nConfidit genitore Deo: dimittere poena\nCur propriam non uult subolem ueneranda potestas?\nNec minus increpitant dextra laeuaque gementes\nAdfixi crucibus scelerum pro sorte latrones.\nIam medium cursus lucis conscenderat orbem,\nCum subito ex oculis fugit furuisque tenebris\nInduitur trepidumque diem sol nocte recondit.\nAst ubi turbatus nonam transegerat horam\nConsternata suo redierunt lumina mundo.\nEt Christus magna genitorem uoce uocabat\nHebraeae in morem linguae; sed nescia plebes\nHeliam uocitare putat. Tum concitus unus\nCogebat spongo turpi calamoque reuincto\nInpressum labiis acidum potare saporem.\nCetera turba furens tali cum uoce cachinnat:\n\\'Spectemus pariter, caelo ne forte remissus\nHelias ueniat, celsa qui sede quiescit,\nLiberet et misero confixum stipite regem.\\'\n\\'Tum clamor Domini magno conamine missus\nAetheriis animam comitem conmiscuit auris.\nScinduntur pariter sancti uelamina templi\nCarbasaque in geminas partes disrupta dehiscunt\nEt tremebunda omni concussa est pondere tellus,\nDissiliuntque suo ruptae de corpore cautes.\nTum ueterum monumenta uirum patuere repulsis\nObicibus iustaeque animae per membra reuersae\nEt nisi passim populi per moenia late\nErrauere urbis: sic terrent omnia mundum,\nMilitibus primis quatiuntur corda pauore,\nDedita qui saeuae seruabant corpora poenae,\nN Et subolem dixere Dei Christumque fatentur.\n. E speculis matres miracula tanta tuentur\nOmnes, obsequium Christo quae ferre solebant)\nIam decedenti uesper succedere soli\nCoeperat, et procerum solus cum iustior audet\nCorpus ad extremum munus deposcere Christi.\nHic ab Arimathia nomen gestabat Ioseph,\nQui quondam uerbis aures praebebat Iesu.\nPilatum tunc iste rogat, sibi cedere membra,\nQuis nuper tulerat uitam uis horrida poenae.\nConcessit praeses et corpus fulgida lino\nTexta tegunt saxique nouo conponitur antro.\nLimen concludunt inmensa uolumina petrae;\nE speculis seruant matres et cuncta tuentur.\nIamque dies rutilo conplebat lumine terras,\nOtia qui semper prisca de lege iubebat,\nNulla sed inmitis procerum furor otia seruat.\nConueniunt onerantque simul sic iudicis aures:\n\\'Erroris laqueos iustissima poena resoluit.\nNunc meminisse decet; quoniam planus ille solebat\nVulgari semper iactans promittere plebi,\nE mortis sese tenebris ad lumina uitae\nCum trino solis pariter remeare recursu.\nHoc petimus, custos miles noua funera seruet,\nNe fera discipulis furandi audacia corpus\nConsurgat turbetque recens insania plebem.\\'\nEt Pilatus ad haec: \\'Miles permittitur, inquit,\nSeruare, ut uultis, corpus tellure sepultum.\\'\nConueniunt saxique ingentia pondera uoluunt,\nEt limen signis et saxum milite seruant.\nSidera iam noctis uenturo cedere soli\nIncipiunt, tumuli matres tum uisere saeptum\nConcurrunt, motus sed terram protinus omnem\nConcutit et caelo lapsus discendit aperto\nNuntius et saxum tumuli de limine uoluit.\nIllius et facies splendet ceu fulguris ignis,\nEt niuis ad speciem lucent uelamina uestis.\nMilitibus terror sensum discluserat omnem\nEt iacuere simul ceu fusa cadauera leto.\nIlle sed ad matres tali cum uoce profatur:\n\\'Vestra pauor nullus quatiens nunc corda fatiget;\nNam manifesta fides, sanctum uos quaerere corpus,\nQuod crucis in ligno scelerata insania fixit.\nSurrexit Christus aeternaque lumina uitae.\nCorpore cum sancto deuicta morte recepit.\nVisere iam uobis licitum est, quod sede sepulchri\nNulla istic iaceant, fuerant quae condita membra.\nDicite praeterea celeri properoque recursu\nDiscipulis, Christum remeasse in luminis oras,\nInque Galilaeam laetum praecedere terram.\\'\nHis dictis uisisque animos perfuderat ardens\nLaetitia attonitis stupor ancipitique pauore.\nDenique praecipiti celebrantes gaudia cursu\nTalia discipulis referunt tumulumque relinquunt.\nEcce iteris medio clarus se ostendit Iesus\nEt fidas matres blandus saluere iubebat.\nOccurrunt illae et genibus plantisque prehensis\nVictorem leti pauidae uenerantur Iesum.\nTalibus ille dehinc praeceptis pectora firmat:\n-,Mentibus absistat fidei pauor omnis et ista\nFratribus en nostris propere mandata referte.\nNostri conspectus si cura est, ite uolentes\nInque Galilaeam propere transcurrite terram.\\'\nInterea tumulo custodum exterrita corda;\nMittunt e numero partem, quae tanta referret\nIudaeis. rerum miracula. Sed manus amens\nIam semel insano penitus deuota furori\nPraemia militibus certatim magna rependit\nEt famam argento redimit, quod limine rupto\nFurtim sustulerit corpus defensa tenebris.\nOcculte rapiens audacia discipulorum.\nIamque Galilaeos conscenderat anxia montes\nMandatis Christi concurrens turba suorum:\nCernitur ecce suis proles ueneranda Tonantis.\nIllum procumbens sancte chorus omnis adorat;\nNec tamen in cunctis pariter fundata manebat\nPectoribus uirtus, nam pars dubitabat eorum.\nTunc sic discipulos clarus conpellat Iesus:\n\\'In caelo et terris genitor mihi cuncta subegit,\nMe pater est uobis dignatus mittere lucem.\nGentibus haut aliter nunc uos ego mittere cunctis\nInstitui, uestrum est cunctas mihi iungere gentes.\nPergite et ablutos homines purgantibus undis\nNomine sub sancto patris natique lauate,.\nViuifici pariter currant spiramina flatus.\nAblutisque dehinc nostra insinuate docentes\nPraecepta, ut uitam possint agitare perennem;\nNec uobis umquam nostri praesentia deerit,\nDonec consumens dissoluat saecula finis.\nHas mea mens fidei uires sanctique timoris\nCepit et in tantum lucet mihi gratia Christi,\nVersibus ut nostris diuinae gloria legis\nOrnamenta libens caperet terrestria linguae.\nHaec mihi pax Christi tribuit, pax haec mihi saecli,\nQuam fouet indulgens terrae regnator apertae\nConstantinus, adest cui gratia digna merenti,\nQui solus regnum sacri sibi nominis horret\nInponi pondus, quo iustis dignior actis\nAeternam capiat diuina in saecula uitam\nPer dominum lucis Christum, qui in saecula regnat.\n"};
