var sequence = {"name":"Severus, Sulpicius. Dialogi","data":"Cum in unum locum ego et Gallus conuenissemus, uir mihi\net propter Martini memoriam — ex illius enim discipulis erat —\net propter sua merita carissimus, interuenit nobis Postumianus\nmeus, nostri causa ab Oriente, quo se ante triennium patriam\nrelinquens contulerat, regressus.\nconplexi hominem amantissimum\nexosculatique genua et pedes eius, cum uno adque altero\nspatio quasi obstupefacti, inuicem flentes prae gaudio, deambulassemus,\nexpansis in terram ciliciis consedimus.\ntum prior Postumianus\nme intuens ait: cum essem in remotis Aegypti locis,\nlibuit ad mare usque procedere. nauem ibi onerariam inueni, quae\ncum mercibus Narbonam petens soluere parabat. eadem nocte\nmihi in somnis adstare uisus es et iniecta me manu trahere, ut\nnauem illam conscenderem. mox tenebras rumpente diluculo, cum\neo loco, in quo quieueram, surrexissem, somnium meum ipse\nmecum reputans tanto tui desiderio subito correptus sum, ut\nnihil cunctatus nauem conscenderem. tricensimo die Massiliam\nadpulsus, inde huc decimo perueni: adeo prospera nauigatio piae\n\n\n\n\n\n\nadfuit uoluntati. tu modo, propter quem tot maria transnauigauimus,\ntantum terrae transcucurrimus, conplectendum fruendumque\nte remotis omnibus trade.\nEgo uero, inquam, etiam\ncum tu in Aegypto morareris, totus tecum semper animo et cogitatione\nuersabar, meque de te dies ac noctes cogitantem totum\ntua caritas possidebat, nedum modo me tibi aestimes puncto temporis\ndefuturum, quominus ab ore tuo pendens te intuear, te\naudiam, tecum loquar, nullo penitus in secretum nostrum, quod\nnobis haec remotior cellula praestat, admisso. nam huius nostri,\nut arbitror, Galli praesentiam non moleste feres, qui hoc aduentu\ntuo, ut uides, perinde adque ego triumphat gaudio. Recte plane,\ninquit Postumianus, in societate nostra Gallus iste retinebitur :\nqui etsi mihi parum cognitus est, pro eo tamen, quod tibi est\ncarissimus, non potest mihi non esse carus, maxime cum ex Martini\nsit disciplina. neque grauabor quamlibet conserte uobiscum,\nut poscitis, fabulari, quippe cum propter hoc uenerim, ut me\nhuius Sulpicii mei — me autem utraque manu conplectebatur —\ndesiderio etiam uerbosus inpenderem.\nEnimuero, inquam, satis probasti, quantum pius amor possit,\nqui nostri causa tot maria tantumque terrarum emensus a summo,\nut ita dicam, solis egressu usque in eius occidua uenisti.\nage\nergo, quia et secreti inter nos nec occupati sumus et sermoni tuo\nuacare debemus, edisseras nobis uelim omnem tuae peregrinationis\nhistoriam, qualiter in Oriente fides Christi floreat , quae sit sanctorum\nquies, quae instituta monachorum, quantisque signis ac\n\n\n\n\n\n\nuirtutibus in semis suis Christus operetur. nam certe, quia in\nhis regionibus inter ista quae uiuimus ipsa nobis uita fastidio est,\nlibenter ex te audiemus, si uel in eremo uiuere Christianis licet.\nAd haec Postumianus, faciam, inquit, ut desiderare te uideo.\nsed quaeso prius ex te audiam, an isti omnes, quos hic reliqueram\nsacerdotes, tales sint, quales eos antequam proficiscerer noueramus.\nTum ego, absiste, inquam, ista quaerere, quae aut una mecum\n[ut puto] nosti, aut si ignoras, non audire sit melius. illud reticere\nnon possum, non solum illos, de quibus interrogas, nihilo\nmeliores quam noueras factos, sed unum illum nostri quondam\namantem, in quo respirare ab istorum insectationibus solebamus,\nasperiorem nobis fuisse quam debuit. nec uero quidquam in illum\ninclementius dicam, quia et amicum colui et tunc etiam amaui,\ncum putabatur inimicus.\nme autem haec tacitis cogitationibus\nreuoluentem admodum dolor iste conpugit, paene nos sapientis et\nreligiosi uiri amicitia destitutos. uerum haec, quae maeroris plena\nsunt, relinquamus: te potius, ut dudum spoponderas, audiamus.\nIta, inquit, fiat, Postumianus.\nquod cum dixisset, paululum\nomnes conticuimus: dein cilicium, cui insederat, ad me propius\nadmouit adque ita exorsus est.\nAnte hoc triennium, quo tempore tibi, Sulpici, hinc abiens\nualedixi, ubi Narbone nauem soluimus, quinto die portum Africae\nintrauimus: adeo prospera Dei nutu nauigatio fuit.\nlibuit animo\nadire Carthaginem, loca uisitare sanctorum et praecipue ad sepulchrum\nCypriani martyris adorare. quinto decimo die ad portum\nregressi prouectique in altum, Alexandriam petentes, reluctante\naustro paene in Syrten inlati sumus: quod prouidi nautae cauentes\niactis nauem anchoris sistunt.\nsub oculis autem terra continens\n\n\n\n\n\n\nerat, in quam scaphis egressi cum uacua humano cultu omnia\ncerneremus, ego studiosius explorandorum locorum gratia longius\nprocessi. tribus fere a litore milibus paruum tugurium inter harenas\nconspicio, cuius tectum, sicut Salustius ait, quasi carina\nnauis erat, contiguum terrae, satis firmis tabulatis constratum,\nnon quod ibi uis imbrium ulla timeatur\n— fuisse autem illic pluuiam,\nne quando quidem auditum est —, sed quod uentorum ea\nuis est, ut si quando uel clementiore caelo aliquantulus spirare\nflatus coeperit, maius in illis terris quam in ullo mari naufragium\nsit. nulla ibi germina, sata nulla proueniunt, quippe instabili\nloco arentibus harenis ad omnem motum uentorum cedentibus.\nuerum ubi auersa quaedam a mari promuntoria uentis resistunt,\nterra aliquantulum solidior herbam raram adque hispidam gignit:\nea ouibus pabulum est satis utile. incolae lacte uiuunt: qui autem\nsollertiores sunt uel, ut ita dixerim, ditiores, hordeacio pane\nutuntur. ea ibi sola messis est, quae celeritate prouentus per naturam\nsoli saeuientium uentorum casus euadere solet:\nquippe fertur\na die iacti seminis tricensimo die maturescere. consistere autem\nibi homines non alia ratio facit, quam quod omnes a tributo liberi\nsunt. extrema siquidem Cyrenorum ora est, deserto illi contigua,\nquod inter Aegyptum et Africam interiacet, per quod olim Cato\nCaesarem fugiens duxit exercitum.\nErgo ad tugurium illud, quod eminus conspexeram, pertendi:\nibi inuenio senem in ueste pellicia. molam manu uertentem.\nconsalutatos accepit nos benigne.\neiectos nos in illud litus\nexponimus, et ne statim repetere cursum possimus, maris mollitie\ndetineri: egressos in terram, ut sit mos humani Ingenii,\nnaturam locorum cultumque habitantium uoluisse cognoscere:\nChristianos nos esse: id praecipue quaerere, an essent aliqui inter\nillas solitudines Christiani.\ntum uero ille flens prae gaudio ad\ngenua nostra prouoluitur: iterum nos ac saepius exosculatus inuitat\nad orationem: deinde expositis in terra ueruecum pellibus facit\nnos discumbere.\nadponit prandium sane locupletissimum, dimidium\npanem hordeacium. eramus autem nos quattuor, ipse erat\nquintus. fasciculum etiam herbae intulit, cuius nomen excidit,\nquae menthae similis, exuberans foliis, saporem mellis praestabat:\nhuius praedulci admodum suauitate delectati adque exsatiati\nsumus: ad haec subridens ego ad Gallum meum:\nquid, inquam,\nGalle, placetne prandium fasciculus herbarum et panis dimidius\nuiris quinque? tum ille, sicut est uerecundissimus, aliquantulum\nerubescens, dum fatigationem meam accipit:\nfacis, inquit, Sul\npici, tuo more, qui nullam occasionem, si qua tibi porrecta fuerit,\nomittis quin nos edacitatis fatiges. sed facis inhumane, qui\nnos Gallos homines cogis exemplo angelorum uiuere: quamquam\nego studio manducandi etiam angelos manducare credam: nam\nistud dimidium hordeacium timeo uel solus adtingere.\nsed contentus\nsit hoc Cyrenensis ille, cui uel necessitas uel natura est\nesurire, uel postremum isti, quibus, credo, marina iactatio inediam\ncibi fecerat: nos procul a mari absumus, et quod tibi saepe\n\n\n\n\n\n\ntestatus sum, Galli sumus. sed pergat hic potius explicare sui\nCyrenensis historiam.\nEnimuero, Postumianus [ait], cauebo posthac cuiusquam abstinentiam\npraedicare., ne Gallos nostros arduum penitus offendat\nexemplum.\nstatueram autem etiam cenam Cyrenensis illius uel\nconsequentia — septem enim diebus apud ipsum fuimus — referre\nconuiuia: sed supersedendum est, ne se Gallus aestimet fatigari.\nceterum postero die, cum aliqui ex incolis ad nos [uisendos] confluere\ncoepissent, cognoscimus illum hospitem nostrum esse presbyterum,\nquod summa nos dissimulatione celauerat.\ndeinde cum\nipso ad ecclesiam processimus, quae fere duobus milibus aberat,\na conspectu nostro interiectu montis exclusa. erat autem uilibus\ntexta uirgultis, non multo ambitiosior quam nostri hospitis tabernaculum,\nin quo nisi incuruus non poterat consistere.\ncum\nhominum mores quaereremus, illud praeclarum aduertimus,\nnihil eos neque emere neque uendere. quid sit fraus aut furtum nesciunt.\naurum uero adque argentum, quae prima mortales putant\nesse, neque habent neque habere cupiunt.\nnam cum ego presbytero\nilli decem nummos aureos obtulissem, refugit, altiore consilio\nprotestatus, ecclesiam auro non instrui, sed potius destrui.\naliquantulum ei uestimentorum indulsimus.\nQuod cum ille benigne accepisset, reuocantibus ad mare nautis\ndiscessimus, prosperoque cursu septimo die Alexandriam peruenimus,\nubi foeda inter episcopos adque monachos certamina gerebantur\nex ea occasione uel causa, quia congregati in unum saepius\nsacerdotes frequentibus decreuisse synodis uidebantur, ne quis\nOrigenis libros legeret aut haberet, qui tractator scripturarum\nsacrarum peritissimus habebatur.\nsed episcopi quaedam in libris\nillius insanius scripta memorabant, quae adsertores eius\n\n\n\n\n\n\ndefendere non ausi ab haereticis potius fraudulenter inserta dicebant:\net ideo non propter illa, quae in reprehensionem merito uocarentur,\netiam reliqua esse damnanda, cum legentium fides facile\npossit habere discrimen, ne falsata sequerentur et tamen catholice\ndisputata retinerent. non esse autem mirum, si in libris\nneotericis et recens scriptis fraus haeretica fuisset operata, quae\nin quibusdam locis non timuisset inpetere euangelicam ueritatem.\naduersum haec episcopi obstinatius renitentes pro potestate cogebant\nrecta etiam uniuersa cum prauis et cum ipso auctore damnari,\nquia satis superque sufficerent libri, quos ecclesia recepisset:\nrespuendam esse penitus lectionem, quae plus esset nocitura\ninsipientibus quam profutura sapientibus.\nmihi autem ex\nillis libris quaedam curiosius indaganti admodum multa placuerunt,\nsed nonnulla deprehendi, in quibus illum praua sensisse\nnon dubium est, quae defensores eius falsata contendunt.\nego\nmiror unum eundemque hominem tam diuersum a se esse po.\ntuisse, ut in ea parte, qua probatur, neminem post Apostolos\nhabeat aequalem, in ea uero, qua iure reprehenditur, nemo deformius\ndoceatur errasse.\nnam cum ab episcopis excepta in libris\nillius multa legerentur, quae contra catholicam fidem scripta\nconstaret, locus ille uel maxime parabat inuidiam, in quo editum\nlegebatur, quia Dominus Iesus, sicut pro redemptione hominis\nin carne uenisset et crucem pro hominis salute perpessus mortem\npro hominis aeternitate gustasset, ita esset eodem ordine passionis\netiam diabolum redempturus: quia hoc bonitati illius pietatique\ncongrueret, ut, qui perditum hominem reformasset, prolapsum\nquoque angelum liberaret.\ncum haec adque alia istius\nmodi ab episcopis proderentur, ex studiis partium orta seditio:\n\n\n\n\n\n\nquae cum reprimi sacerdotum auctoritate non posset, scaeuo exemplo\nad regendam ecelesiae disciplinam praefectus adsumitur, cuius\nterrore dispersi fratres ac per diuersas oras monachi sunt fugati,\nita ut propositis edictis in nulla consistere sede sinerentur.\nillud\nme admodum permouebat, quod Hieronymus, uir maxime catholicus\net sacrae legis peritissimus, Origenem secutus primo tempore\nputabatur, qui nunc idem praecipue uel omnia illius scripta\ndamnaret. nec uero ausim de quoquam [temere] iudicare, praestantissimi\ntamen [uiri] et doctissimi ferebantur in hoc certamine\ndissidere.\nsed tamen siue ille error est, ut ego sentio, siue haeresis,\nut putatur, non solum reprimi non potuit multis animaduersionibus\nsacerdotum, sed nequaquam tam late se potuisset\neffundere, nisi contentione creuisset.\nistius modi ergo turbatione,\ncum ueni Alexandriam, fluctuabat. me quidem episcopus illius\nciuitatis benigne admodum et melius, quam opinabar, excepit\net secum tenere temptauit, sed non fuit animus ibi consistere,\nubi recens fraternae cladis feruebat inuidia.\nnam etsi fortasse uideantur\nparere episcopis debuisse, non ob hanc tamen causam\nmultitudinem tantam sub Christi confessione uiuentem, praesertim\nab episcopis, oportuisset adfligi.\nIgitur inde digressus Bethleem oppidum petii, quod ab Hierosolymis\nsex milibus separatur, ab Alexandria autem sedecim\nmansionibus abest.\necclesiam loci illius Hieronymus presbyter\nregit: nam paroechia est episcopi, qui Hierosolymam tenet. mihi\niam pridem Hieronymus superiore illa mea peregrinatione conpertus\nfacile obtinuerat, ut nullum mihi expetendum rectius arbitrarer.\nuir enim praeter fidei meritum dotemque uirtutum non\nsolum Latinis adque Graecis, sed et Hebraeis litteris ita\n\n\n\n\n\n\ninstitutus est, ut se illi in omni scientia nemo audeat conparare. miror\nautem, si non et uobis per multa quae scripsit opera conpertus\nest, cum per totum orbem legatur.\nNobis uero, Gallus inquit,\nnimium nimiumque conpertus est. nam ante hoc quinquennium\nquendam illius libellum legi, in quo tota nostrorum natio monachorum\nab eo uehementissime uexatur et carpitur. unde interdum\nBelgicus noster ualde irasci solet, quod dixerit, nos usque ad\nuomitum solere satiari. ego autem illi uiro ignosco, adque ita\nsentio, de orientalibus illum potius monachis quam de occidentalibus\ndisputasse. nam edacitas in Graecis gula est, in Gallis\nnatura.\nTum ego, scolastice, inquam, Galle, defendis gentem\ntuam: sed quaeso te, liber iste numquid hoc solum uitium damnat\nin monachis? Immo uero, inquit, nihil penitus omisit, quod\nnon carperet, laceraret, exponeret: praecipue auaritiam nec minus\nuanitatem insectatus est. multa de superbia, non pauca de\nsuperstitione disseruit: uere fatebor, pinxisse mihi uidetur uitia\nmultorum.\nCeterum de familiaritatibus uirginum et monachorum adque\netiam clericorum quam uera, quam fortia disputauit! unde a quibusdam,\nquos nominare nolo, dicitur non amari.\nnam sicut Belgicus\nnoster irascitur, edacitatis nimiae nos notatos, ita illi fremere\ndicuntur, cum in illo opusculo scriptum legunt: caelibem\nspernit uirgo germanum, fratrem quaerit extraneum.\nAd haec ego, nimium, inquam, Galle, progrederis: caue\nne et te aliquis, qui haec agnoscat, exaudiat teque una cum Hieronymo\nincipiat non amare. nam quia scolasticus es, non inmerito\n\n\n\n\n\n\n\n\n\nte uersu comici illius admonebo: obsequium amicos, ueritas\nodium parit.\ntua nobis potius, ut coeperas, Postumiane,\nrepetatur orientalis oratio. Ego, inquit, ut dicere institueram,\napud Hieronymum sex mensibus fui: cui iugis aduersum malos\npugna perpetuumque certamen conciuit odia perditorum. oderunt\neum haeretici, quia eos inpugnare non desinit, oderunt eum\nclerici, quia uitam eorum insectatur et crimina:\nsed plane eum\nboni omnes admirantur et diligunt: nam qui eum haereticum\nesse arbitrantur, insani sunt. uere dixerim, catholica hominis scientia,\nsana doctrina: totus semper in lectione, totus in libris est:\nnon die neque nocte requiescit: aut legit aliquid semper aut\nscribit. quod nisi mihi fuisset fixum animo et promissum Deo,\nante propositam eremum adire, uel exiguum temporis punctum\na tanto uiro discedere noluissem.\nhuic ergo traditis adque commissis\nomnibus meis omnique familia, quae me contra uoluntatem\nanimi mei secuta tenebat inplicitum, exoneratus quodammodo\ngraui fasce penitus ac liber, regressus ad Alexandriam, uisitatis\nibi fratribus ad superiorem inde Thebaidem, id est ad\nAegypti extrema contendi.\nibi enim uaste patentes eremi solitudines\nplurimum ferebantur habere monachorum. longum est, si\nomnia cupiam referre quae uidi: pauca perstringam.\nHaut longe ab eremo contigua Nilo multa sunt monasteria.\nhabitant uno loco plerumque centeni: quibus summum ius est,\n\n\n\n\n\n\n\n\n\n\n\n\nabbatis imperio uiuere, nihil suo arbitrio agere, per omnia ad\nnutum illius potestatemque pendere. ex his si qui maiorem uirtutem\nmente conceperint, ut acturi solitariam uitam se ad eremum\nconferant, nonnisi permittente abbate discedunt. haec illorum\nprima uirtus est, parere alieno imperio.\ntransgressis ad eremum\nabbatis illius ordinatione panis uel quilibet cibus alius ministratur.\ncasu per illos dies quibus illo adueneram cuidam, qui\nnuper ad eremum secesserat neque amplius ab hoc monasterio\nquam sex milibus tabernaculum sibi constituerat, panem abbas\nper duos pueros miserat, quorum maior habebat aetatis annos\nquindecim, minor duodecim erat.\nhis ergo inde redeuntibus aspis\nmirae magnitudinis fit obuiam, cuius occursu nihil perterriti,\nubi ante pedes eorum uenit, quasi incantata carminibus caerula\ncolla deposuit. minor e pueris manu adprehensam ac pallio inuolutam\nferre coepit. dein monasterium quasi uictor ingressus\nin occursum fratrum, inspectantibus cunctis, captiuam bestiam\nresoluto pallio non sine iactantiae tumore deposuit.\nsed cum infantium\nfidem adque uirtutem ceteri praedicarent, abbas ille\naltiore consilio, ne infirma aetas insolesceret, uirgis.utrumque\nconpescuit, multum obiurgatos, cur ipsi, quod per eos Dominus\noperatus fuerat, prodidissent. opus illud non suae fidei, sed diuinae\nfuisse uirtutis: discerent potius Deo in humilitate seruire,\nnon in signis et uirtutibus gloriari, quia melior esset infirmitatis\nconscientia uirtutum uanitate.\nHoc ubi ille monachus audiuit, et periclitatos infantulos serpentis\noccursu et ipsos insuper multa uerbera uicto serpente meruisse,\nabbatem obsecrat ne sibi post haec panis ullus aut cibus\naliqui mitteretur.\niamque octauus dies fuerat emensus, quo se\nhomo Christi intra periculum famis ipse concluserat - arebant\n\n\n\n\n\n\nmembra ieiunio, sed deficere mens caelo intenta non poterat:\ncorpus\ninedia fatiscebat, fides firma durabat-cmn interim admonitus\nabbas ille per spiritum ut discipulum uisitaret, pia sollicitudine\ncognoscere cupiens, qua uitae substantia fidelis aleretur,\nqui ministrari sibi panem ab homine noluisset, ad requirendum\neum ipse proficiscitur.\nille ubi eminus senem uenire conspexit,\noccurrit, agit gratias, ducit ad cellulam. cum ingressi pariter\nambo, conspiciunt palmiciam sportam, calido pane congestam,\nforibus adfixam ante postem pendere.\nac primum calidi panis\nodor sentitur, tactu uero ac si ante paululum focis esset ereptus,\nostenditur: Aegyptii tamen panis forma non cernitur.\nobstupefacti\nambo munus caeleste cognoscunt. cum ille hoc abbatis aduentui\npraestitum fateretur, abbas uero illius fidei ac uirtuti id potius\nadscriberet: ita ambo caelestem panem cum multa exultatione\nfregerunt.\nquod cum senex ad monasterium post regressus fratribus\nrettulisset, tantus omnes incesserat ardor animorum, ut\ncertatim ad eremum et sacras solitudines ire properarent, miseros\nse fatentes, si qui diutius in congregatione multorum, ubi humana\nesset patienda conuersatio, resedissent.\nIn hoc monasterio duos ego senes uidi, qui iam per quadraginta\nannos ibi degere, ita ut numquam inde discesserint, ferebantur.\nquorum praetereunda mihi commemoratio non uidetur,\nsiquidem id de eorum uirtutibus et abbatis ipsius testimonio\net omnium fratrum audierim sermone celebrari, quod unum\neorum sol numquam uidisset epulantem, alterum numquam uidisset\niratum.\nAd haec Gallus me intuens: o si uester ille â€” nolo\nnomen dicere - nunc adesset, uellem admodum istud audiret\nexemplum, quem in multorum saepe personis nimium experti\nsumus uehementer irasci: sed tamen, quia inimicis suis, quantum\n\n\n\n\n\n\n\n\n\naudio, nuper ignouit, si istud audiret, magis magisque proposito\nconfirmaretur exemplo, praeclaram esse uirtutem iracundia\nnon moueri.\nnec uero infitiabor iustas illi causas irarum\nfuisse: sed ubi durior pugna, ibi gloriosior est corona. unde\nquendam, si agnoscis, censeo iure laudandum, quod cum eum\nlibertus deseruerit ingratus, miseratus est potius quam insectatus\nabeuntem. sed neque illi irascitur, a quo uidetur abductus.\nEgo autem: nisi istud uincendae iracundiae Postumianus\nprodidisset exemplum, grauiter irascerer discessione fugitiui:\nsed quia irasci. non licet, tota istorum commemoratio, quae nos\nconpungit, abolenda est.\nte, inquam, Postumiane, te potius\naudiamus. Faciam, inquit, Sulpici, quod praecipis, quatenus\ntam studiosos esse audiendi uos uideo. sed mementote, quia non\nsine faenore istum apud uos depono sermonem: libens praesto\nquod poscitis, dummodo paulo post quod poposcero non negetis.\nNos uero, inquam, nihil habemus, in quo tibi mutuum uel sine\nfaenore restituere possimus.. sed tamen quidquid putaueris, imperato,\ndummodo, ut coeperas, desideriis nostris satisfacias:\nualde enim nos delectat tua oratio.\nNihil, inquit Postumianus,\nuestra studia fraudabo: et quia eremitae unius agnouistis uirtutem,\nreferam adhuc uobis pauca de plurimis.\nErgo ubi prima eremi ingressus sum, duodecim fere a Nilo\nmilibus - habebam autem unum ex fratribus ducem locorum\nperitum â€” peruenimus ad quendam senem monachum sub radice\nmontis habitantem. ibi, quod in illis locis rarissimum est, puteus\nerat.\nbouem unum habebat, cuius hic erat totus labor, impulsa\nrotali machina aquam producere: nam fere mille aut amplius\npedum profundum putei ferebatur. hortus illic erat multis\n\n\n\n\n\n\nTioleribus copiosus, id quidem contra naturam eremi, ubi omnia\narentia, exusta solis ardoribus, nullius umquam seminis uel exiguam\nradicem ferunt.\nuerum hoc sancto illi labor cum pecore\ncommunis et propria praestabat industria: frequens enim inrigatio\naquarum tantam pinguedinem harenis dabat, ut mirum in\nmodum uirere adque fructificare horti illius holera uiderimus.\nex\niis igitur una cum domino bos ille uiuebat: nobis quoque ex ea\ncopia cenam sanctus dedit. ibi uidi, quod uos Galli forte non\ncreditis, ollam cum holeribus, quae nobis in cenam praeparabantur,\nsine igne feruere: tanta uis solis est, ut quibuslibet coquis\netiam ad Gallorum pulmenta sufficiat.\npost cenam autem\niam inclinante uespera inuitat nos ad arborem palmam, cuius interdum\npomis uti solebat, quae fere duobus milibus aberat.\nnam\nhae tantum in eremo arbores, licet raro, habentur tamen. quod\nutrum sollers antiquitas procurauerit, an soli natura gignat,\nignoro, nisi Deus praescius habitandam quandoque a sanctis eremum\nhaec seruis suis parauerit.\nex maiore enim parte, qui intra\nilla secreta consistunt, cum alia ibi germina nulla succedant,\nistarum arborum pomis aluntur. ergo ubi ad illam, ad quam\nnos humanitas nostri hospitis ducebat, arborem peruenimus,\nleonem ibi offendimus: quo uiso ego et ille dux meus intremuimus,\nsanctus uero ille incunctanter accessit: nos licet trepidi\nsecuti sumus.\nfera paululum — cerneres imperatam a Deo —\nmodesta secessit et constitit, dum ille attigua ramis humilioribus\npoma decerperet. cumque plenam palmulis manum obtulisset,\nadcurrit bestia accepitque tam libere quam nullum animal\n\n\n\n\n\n\ndomesticum, et cum comedisset, abscessit. nos haec intuentes et\nadhuc trementes facile potuimus expendere, quanta in illo fidei\nuirtus et quanta in nobis esset infirmitas.\nAlium aeque singularem uirum uidimus, paruo tugurio, in\nquo non nisi unus recipi posset, habitantem. de hoc illud ferebatur,\nquod ei lupa solita esset adstare cenanti, nec facile umquam\nbestia falleretur, quin illi ad legitimam horam refectionis\noccurreret et tam diu pro foribus expectaret, donec ille panem,\nqui cenulae superfuisset, offerret: illam manum eius lambere\nsolitam, adque ita quasi inpleto officio et praestita consalutatione\ndiscedere.\nsed forte accidit, ut sanctus ille, dum fratrem, qui\nad eum uenerat, deducit abeuntem, diutius abesset et nonnisi\nsub nocte remearet. interim bestia ad consuetudinarium illud\ncenae tempus occurrit. uacuam cellulam, cum familiarem patronum\nabesse sentiret, ingressa, curiosius explorans ubinam\nesset habitator. casu contigua cum panibus quinque palmicia fiscella\npendebat.\nex his unum praesumens deuorat, dein perpetrato\nscelere discedit. regressus eremita uidet sportulam dissolutam,\nnon constantem panum numerum: damnum rei familiaris intellegit\nac prope limen panis absumpti fragmenta cognoscit.\nsed\nnon erat incerta suspicio, quae furtum persona fecisset. ergo cum\nsequentibus diebus secundum consuetudinem bestia non ueniret nimirum\naudacis facti conscia ad eum uenire dissimulans, cui\nfecisset iniuriam â€”, aegre patiebatur eremita se alumnae solacio\ndestitutum.\npostremo illius oratione reuocata septimum post diem\nadfuit, ut solebat ante, cenanti. sed, ut facile cerneres uerecundiam\npaenitentis, non ausa propius accedere, deiectis in terram\nprofundo pudore luminibus, quod palam licebat intellegi,\nquandam ueniam precabatur: quam illius confusionem eremita\n\n\n\n\n\n\nmiseratus iubet eam propius accedere ac manu blanda caput triste\npermulcet: dein pane duplicato ream suam reficit.\nita indulgentiam\nconsecuta officii consuetudinem deposito maerore reparauit.\nintuemini, quaeso, Christi etiam in hac parte uirtutem, cui\nsapit omne quod brutum est, cui mite est omne quod saeuit.\nlupa\npraestat officium, lupa furti crimen agnoscit, lupa conscio pudore\nconfunditur: uocata adest, caput praebet et habet sensum\nindultae sibi ueniae, sicut pudorem gessit errati:\ntua haec\nuirtus, Christe, tua sunt haec, Christe, miracula. etenim quae in\ntuo nomine operantur serui tui, tua sunt, et in hoc ingemescimus,\nquod maiestatem tuam ferae sentiunt, homines non uerentur.\nNe cui autem hoc incredibile forte uideatur, maiora memorabo.\nfides Christi adest me nihil fingere, neque incertis auctoribus\nuulgata narrabo, sed quae mihi per fideles uiros conperta\nsunt, explicabo.\nhabitant plerique in eremo sine ullis tabernaculis,\nquos anachoretas uocant. uiuunt herbarum radicibus:\nnullo umquam certo loco consistunt, ne ab hominibus uisitentur\nfrequenter: quas nox coegerit, sedes habent.\nad quendam igitur\nhoc ritu adque hac lege uiuentem duo ex Nitria monachi, licet\nlonge diuersa regione, tamen quia olim ipsis in monasterii conuersatione\ncarus et familiaris fuisset, auditis eius uirtutibus,\ntetenderunt: quem diu multumque quaesitum tandem mense septimo\nreppererunt in extremo illo deserto, quod est Memphis contiguum,\ndemorantem: quas ille solitudines iam per annos duodecim\ndicebatur habitare. qui licet omnium hominum uitaret occursum,\ntamen agnitos non refugit seque carissimis per triduum\nnon negauit.\nquarto die aliquantulum progressus cum prosequeretur\nabeuntes, leaenam mirae magnitudinis ad se uenire conspiciunt.\nbestia licet tribus repertis, non incerta quem peteret,\n\n\n\n\n\n\nanachoretae pedibus aduoluitur et cum fletu quodam ac lamentatione\nprocumbens indicabat gementis pariter et rogantis affectum.\nmouet omnes et praecipue illum, qui se intellexerat expetitum:\npraecedentem sequuntur. nam subinde restitans, subinde respectans\nfacile poterat intellegi id eam uelle, ut quo illa ducebat,\nanachoreta sequeretur. quid multis?\nad speluncam bestiae peruenitur,\nubi illa adultos iam quinque catulos male feta nutriebat,\nqui ut clausis luminibus ex aluo matris exierant, caecitate perpetua\ntenebantur. quos singulos de rupe prolatos ante anachoretae\npedes mater exposuit.\ntum demum sanctus aduertit quid\nbestia postularet, inuocatoque Dei nomine contrectauit manu lumina\nclausa catulorum: ac statim caecitate depulsa apertis oculis\nbestiarum diu negata lux patuit. ita fratres illi, anachoreta quem\ndesiderabant uisitato, cum admodum fructuosa laboris sui mercede\nredierunt, qui in testimonium tantae uirtutis admissi fidem\nsancti, gloriam Christi, quae per ipsos esset testificanda, uidissent.\nmira dicturus sum, leaenam post dies quinque ad auctorem\ntanti beneficii reuertisse eidemque inusitatae ferae pellem pro munere\ndetulisse: qua plerumque sanctus ille quasi amiculo circumtectus\nnon dedignatus est munus per bestiam sumere, cuius alium\npotius interpretabatur auctorem.\nErat etiam alterius anachoretae in illis regionibus nomen inlustre,\nqui in ea parte deserti, quae est Syenis, habitabat. hic\ncum primum se ad eremum contulisset, herbarum radicibus,\nquas praedulcis interdum et saporis eximii fert harena, uicturus,\nignarus germinis eligendi nociua plerumque carpebat. nec erat\nfacile uim radicum sapore discernere, quia omnia aeque dulcia\nerant, sed pleraque occultiore natura uirus letale cohibebant.\ncum\n\n\n\n\n\n\nergo edentem uis interna torqueret et inmensis doloribus uitalia\nuniuersa quaterentur ac frequens uomitus cruciatibus non ferendis\nipsam animae sedem stomacho iam fatiscente dissolueret,\nomnia penitus quae sunt edenda formidans septimum ieiunus\ndiem spiritu deficiente ducebat, cum ad eum fera, cui ibicis est\nnomen, accessit.\nhuic propius adstanti fasciculum herbarum,\nquem collectum pridie adtingere non audebat, obiecit: sed bestia\nquae uirulenta erant ore discutiens, quae innoxia nouerat eligebat.\nita uir sanctus eius exemplo quid edere, quid respuere deberet\nedoctus, et periculum famis euasit et herbarum uenena uitauit.\nsed longum est, de omnibus, qui eremum incolunt, conperta\nnobis uel audita memorare. annum integrum et septem fere menses\nintra solitudinem constitutus exegi, magis uirtutis admirator\nalienae, quam quod ipse tam arduum adque difficile potuerim\ntemptare propositum: saepius tamen cum sene illo, qui puteum\net bouem habebat, habitaui.\nDuo beati Antoni monasteria adii, quae hodieque ab eius discipulis\nincoluntur. ad eum etiam locum, in quo beatissimus\nPaulus primus eremita est diuersatus, accessi.\nrubrum mare uidi,\niugum Sina montis, cuius cacumen caelo paene contiguum est et\nnequaquam adiri potest.\ninter eius recessus anachoreta esse aliqui\nferebatur, quem diu multumque quaesitum uidere non potui, qui\nfere iam ante quinquaginta annos a conuersatione humana remotus\nnullo uestis usu, saetis corporis sui tectus, nuditatem suam\ndiuino munere nesciebat.\nhic quotiens eum religiosi uiri adire uoluerunt,\ncursu auia petens occursum uitabat humanum. uni tantummodo\nferebatur se ante quinquennium praebuisse, qui credo\n\n\n\n\n\n\npotenti fide id obtinere promeruit : cui inter multa conloquia\npercontanti, cur homines tantopere uitaret, respondisse perhi-\nbetur, eum, qui ab hominibus frequentaretur, non posse ab angelis\nfrequentari. unde non inmerito recepta opinione multorum\nfama uulgauerat, sanctum illum ab angelis uisitari.\nego autem\na Sina monte digressus ad Nilum flumen regressus, cuius ripas\nfrequentibus monasteriis consertas utraque ex parte lustraui. plerumque\nuidi, ut dudum dixeram, uno in loco habitare centenos,\nsed et bina et terna milia in isdem uiculis agere constabat.\nnec\nsane ibi minorem putetis diuersantium in multitudine monachorum\nesse uirtutem, quam eorum esse cognouistis, qui se ab humanis\ncoetibus remouerunt.\npraecipua, ut iam dixeram, ibi uirtus\net prima est oboedientia: neque aliter adueniens a monasterii\nabbate suscipitur, quam qui temptatus prius fuerit et probatus,\nnullum umquam recusaturus quamlibet arduum ac difficile indignumque\ntoleratu abbatis imperium.\nDuo uobis referam incredibilis oboedientiae admodum magna\nmiracula, licet suppetant plura recolenti: sed ad incitandam uirtutum\naemulationem, cui pauca non sufficiunt, multa non proderunt.\nergo cum quidam saeculi actibus abdicatis monasterium\nmagnae dispositionis ingressus suscipi se rogaret, abbas ei\ncoepit multa proponere: graues esse istius disciplinae labores,\nsua uero dura imperia, quae nullius facile ualeret inplere patientia:\naliud potius monasterium, ubi facilioribus legibus uiueretur,\nexpeteret: non temptaret adgredi, quod inplere non posset.\nille uero nihil his terroribus permoueri, sed magis ita omnem\noboedientiam polliceri, ut, si eum abbas in ignem ire praeciperet,\nnon recusaret intrare. quam illius professionem ubi magister\naccepit, non cunctatus probare profitentem.\ncasu clibanus\n\n\n\n\n\n\npropter ardebat, qui multo igne succensus coquendis panibus\nparabatur: exundabat abruptis flamma fornacibus, et intra camini\nillius concaua totis habenis regnabat incendium. hic aduenam\nillum iubet magister intrare, nec distulit parere praecepto: medias\nflammas nihil cunctatus ingreditur, quae mox tam audaci\nfide uictae uelut illis quondam Hebraeis pueris cessere uenienti.\nsuperata natura est, fugit incendium:\net qui putabatur arsurus,\nuelut frigido rore perfusus se ipse miratus est.\nsed quid mirum,\nsi tuum, Christe, tironem ignis ille non adtigit? ut nec abbatem\npigeret dura mandasse nec discipulum paeniteret imperio paruisse:\nqui eo quo aduenerat die, dum temptaretur infirmus, perfectus\ninuentus est: merito felix, merito gloriosus, probatus\noboedientia, glorificatus est passione.\nIn eodem autem monasterio factum id, quod dicturus sum,\nrecenti memoria ferebatur. quidam itidem ad eundem abbatem\nrecipiendus aduenerat. cum prima ei lex oboedientiae poneretur\nac perpetem polliceretur ad omnia uel extrema patientiam, casu\nabbas storacinam uirgam iam pridem aridam manu gerebat.\nhanc\nsolo figit adque illi aduenae id operis inponit, ut tamdiu uirgulae\naquam inriguam ministraret, donec, quod contra omnem naturam\nerat, lignum aridum in solo arente uiresceret.\nsubiectus aduena\ndurae legis imperio aquam propriis umeris cotidie, conuehebat,\nquae a Nilo flumine per duo fere milia petebatur. iamque\nemenso anni spatio labor non cessabat operantis, et de fructu\noperis spes esse non poterat: tamen oboedientiae uirtus in labore\ndurabat. sequens quoque annus uanum laborem iam affecti fratris\neludit.\ntertio demum succedentium temporum labente curriculo,\ncum neque noctu neque interdiu aquarius ille cessaret operator,\n\n\n\n\n\n\nuirga floruit.\nego ipsam ex illa uirgula arbusculam uidi, quae\nhodieque in atrio monasterii ramis uirentibus quasi in testimonium\nmanens, quantum oboedientia meruerit et quantum fides\npossit, ostendit.\nsed me dies ante deficiet, quam diuersa miracula,\nquae mihi de sanctorum uirtutibus sunt conperta, consummem.\nDuo uobis adhuc praeclara memorabo: quorum unum egregium\nerit aduersus inflationem miserae uanitatis exemplum, alterum\naduersus falsam iustitiam non mediocre documentum.\nquidam\nergo sanctus, fugandorum de corporibus obsessis daemonum incredibili\npraeditus potestate, inaudita per singulos dies signa faciebat.\nnon solum enim praesens, neque uerbo tantum, sed absens\nquoque interdum cilicii sui fimbriis aut epistulis missis corpora\nobsessa curabat. hic ergo mirum in modum frequentabatur a populis\nex toto ad eum orbe uenientibus.\ntaceo de minoribus: praefecti\ncomitesque ac diuersarum iudices potestatum pro foribus\nillius saepe iacuerunt. episcopi quoque sanctissimi, sacerdotali\nauctoritate deposita, contingi se ab eo adque benedici humiliter\npostulantes, sanctificatos se ac diuino munere inlustratos, quotiens\nmanum illius uestemque contigerant, non inmerito crediderunt.\nhic ferebatur omni potu in perpetuum penitus abstinere\nac pro cibo - tibi, Sulpici, in aurem loquar, ne Gallus hoc\naudiat â€” sex tantum caricis sustentari.\ninterea sancto uiro ut ex\nuirtute honor, ita ex honore uanitas coepit obrepere. quod malum\nille ubi primum potuit in se sentire grassari, diu multumque\ndiscutere conatus est, sed repelli penitus uel tacita conscientia\nuanitatis perseuerante uirtute non potuit.\nubique nomen eius daemones\nfatebantur: excludere a se confluentium populos non\n\n\n\n\n\n\nualebat. uirus interim latens serpebat in pectore, et cuius nutu ex\naliorum corporibus daemones fugabantur, se ipsum occultis cogitationibus\nuanitatis purgare non poterat.\ntotis igitur precibus\nconuersus ad Deum fertur orasse, ut permissa in se mensibus\nquinque diabolo potestate similis his fieret, quos ipse curauerat.\nquid multis morer?\nille praepotens, ille signis adque uirtutibus\ntoto Oriente uulgatus, ille ad cuius limina populi ante confluxerant,\nad cuius fores summae istius saeculi se prostrauerant\npotestates, correptus a daemone est retentus in uinculis:\nomnia demum\nilla, quae energumeni solent ferre, perpessus quinto\nmense purgatus est non tantum daemone, sed, quod illi erat\nutilius adque optatius, uanitate.\nSed mihi ista replicanti nostra infelicitas, nostra occurrit infirmitas.\nquis enim nostrum est, quem si unus homunculus humilis\nsalutauerit aut fatuis adque adulantibus uerbis femina una\nlaudauerit, non continuo elatus sit superbia, non statim inflatus\nsit uanitate? ut, etiamsi non habeat conscientiam sanctitatis,\ntamen, quia uel stultorum adulatione aut fortasse errore sanctus\nesse dicatur, sanctissimum se putabit!\niam uero si ei munera\ncrebra mittantur, Dei se magnificentia adseret honorari, cui dormienti\nadque resoluto necessaria conferantur. quodsi uel de modico\nei aliqua uirtutis alicuius signa succederent, angelum se\nputaret.\nceterum cum neque opere neque uirtute conspicuus sit,\ni ei quis clericus fuerit effectus, dilatat continuo fimbrias suas,\ngaudet salutationibus, inflatur occursibus, ipse etiam ubique dis\ncurrit:\net qui antea pedibus aut asello ire consueuerat, spumantibus\nequis superbus inuehitur: parua prius ac nili cellula\n\n\n\n\n\n\ncontentus habitare erigit celsa laquearia, construit multa conclauia,\nsculpit ostia, pingit armaria, uestem respuit grossiorem, indumentum\nmolle desiderat, adque haec caris uiduis ac familiaribus\nmandat tributa uirginibus, illa ut byrrum rigentem, haec ut\nfluentem texat lacernam.\nuerum haec describenda mordacius\nbeato uiro Hieronymo relinquamus: ad propositum reuertamur.\nTu uero, inquit Gallus meus, nescio quid Hieronymo reliqueris\n[disputandum]: ita breuiter uniuersa nostrorum instituta conplexus\nes, ut pauca haec tua uerba, si aequanimiter acceperint\net patienter expenderint, multum eis arbitrer profutura, ut non\nindigeant libris posthac Hieronymi coerceri.\nsed tu illa potius\neuolue quae coeperas, et illud, quod aduersus falsam iustitiam\ndicturum te esse promiseras, prode documentum: nam, ut uere\ntibi fatear, nullo perniciosius malo intra Gallias laboramus. ita\nfaciam, Postumianus inquit, nec te diutius tenebo suspensum.\nAdulescens quidam ex Asia praediues opibus, genere clarus,\nhabens uxorem et filium paruulum, cum in Aegypto tribunus\nesset et frequentibus aduersum Blembos expeditionibus quaedam\neremi contigisset, sanctorum etiam tabernacula conplura uidisset,\na beato uiro Iohanne uerbum salutis accepit.\nnec moratus inutilem\nmilitiam cum uano honore contemnere, eremum constanter\ningressus breui tempore in omni genere uirtutum perfectus emicuit.\npotens ieiuniis, humilitate conspicuus, fide firmus facile se\nantiquis monachis studio uirtutis aequauerat, cum interim subiit\neum cogitatio iniecta per diabolum, quod rectius esset ut rediret\nad patriam filiumque unicum ac domum totam cum uxore saluaret\n: quod utique esset acceptius Deo, quam si solum se saeculo\neripere contentus salutem suorum non sine inpietate neclegeret.\nistiusmodi falsae iustitiae colore superatus post quadriennium\n\n\n\n\n\n\nfere cellulam suam adque propositum eremita deseruit. sed ubi\nad proximum monasterium, quod a multis fratribus habitabatur,\naccessit, causam discessionis adque consilium quaerentibus confitetur.\nrenitentibus cunctis et praecipue loci illius abbate retinente\nmale animo fixa sententia non potuit auelli.\nigitur infelici\nse obstinatione proripiens cum dolore omnium digressus a fratribus.\nuix e conspectu abscesserat, inpletur a daemone cruentasque\nspumas ore prouoluens suis dentibus se ipse lacerabat. deinde ad\nidem monasterium fratrum umeris reportatus, cum coerceri in\neo inmundus spiritus non ualeret, necessitate cogente ferreis nexi- .\nbus alligatur, pedes cum manibus uinciuntur: non inmerita poena\nfugitiuo, ut quem non cohibuerat fides, catena cohiberet.\npost\nbiennium demum oratione sanctorum ab inmundo spiritu liberatus\nad eremum, unde discesserat, mox regressus, et ipse correctus\net aliis futurus exemplo, ne quem aut falsae iustitiae umbra\ndecipiat aut incerta mobilitas inutili leuitate conpellat semel\ncoepta deserere. haec uos de uirtutibus Domini, quae in seruis\nsuis uel imitanda operatus est uel timenda, scire sufficiat.\nsed\nquia satisfeci uestris auribus, immo etiam uerbosior fui fortasse\nquam debui, tu modo — ad me autem loquebatur — debitum\nfaenus exsolue, ut te de Martino tuo, ut es solitus, plura referentem,\niam pridem in hoc desideriis meis aestuantibus, audiamus.\nQuid ? inquam, tibi de Martino meo liber ille non sufficit,\nquem ipse tu nosti me de illius uita adque uirtutibus edidisse?\nAgnosco id quidem, Postumianus inquit, neque umquam a dextera\nmea liber iste discedit. nam si agnoscis, ecce â€” et aperit\nlibrum, qui ueste latebat - en ipsum. hic mihi, inquit, terra\nac mari comes,. hic in peregrinatione tota socius et consolator\n\n\n\n\n\n\nfuit.\nsed referam tibi sane, quo liber iste penetrarit, et quam\nnullus fere in orbe terrarum locus sit, ubi non materia tam felicis\nhistoriae peruulgata teneatur.\nprimus eum Romanae urbi uir\nstudiosissimus tui Paulinus inuexit: deinde cum tota certatim\nurbe raperetur, exultantes librarios uidi, quod nihil ab his quaestuosius\nhaberetur, siquidem nihil illo promptius, nihil carius\nuenderetur.\nhic nauigationis meae cursum longe ante praegressus,\ncum ad Africam ueni, iam per totam Carthaginem legebatur.\nsolus eum Cyrenensis ille presbyter non habebat, sed me largiente\ndescripsit. nam quid ego de Alexandria loquar?\nubi paene omnibus\nmagis quam tibi notus est. hic Aegyptum, Nitriam, The baidam\nac tota Memphitica regna transiuit.\nhunc ego in eremo a\nquodam sene legi uidi: cui cum me familiarem tuum esse dixissem,\net ab illo et a multis fratribus haec mihi iniuncta legatio\nest, ut, si umquam terras istas te incolumi contigissem, ea te\nsupplere conpellerem, quae in illo tuo libro de uirtutibus beati\nuiri professus es praeterisse.\nage ergo, quia non illa a te audire\ndesidero, quae scripta sufficiunt, illa quae tum uel propter legentium,\nut credo, fastidium praeteristi, multis id una mecum\na te poscentibus explicentur.\nEquidem, Postumiane, inquam, cum te iam dudum de sanctorum\nuirtutibus intentus audirem, tacitis ad Martinum meum\ncogitationibus recurrebam, merito perspiciens omnia illa, quae\nsinguli diuersa fecissent, per unum istum facile conpleta.\nnam\ncum excelsa retuleris, quod mihi dixisse liceat pace sanctorum,\nnihil a te penitus audiui, in quo Martinus esset inferior. sed sicut\nnullius umquam cum illius uiri meritis profiteor conferendam\nesse uirtutem, ita illud animaduerti decet, iniqua illum cum eremitis\nuel etiam anachoretis condicione conferri. illi enim ab omni\n\n\n\n\n\n\ninpedimento liberi, caelo tantum adque angelis testibus, plane\nadmirabilia docentur operari:\niste in medio coetu et conuersatione\npopulorum, inter clericos dissidentes, inter episcopos saeuientes,\ncum fere cotidianis scandalis hinc adque inde premeretur,\ninexpugnabili tamen aduersus omnia uirtute fundatus stetit\net tanta operatus est, quanta ne illi quidem, quos ante audiuimus\nesse in eremo uel fuisse, fecerunt.\nac si illi paria fecissent,\nquia iudex tam esset iniustus, ut non istum esse potiorem merito\niudicaret? puta enim istum fuisse militem, qui pugnauerit\nin iniquo loco et tamen uictor euaserit, illos autem aeque conpone\nmilitibus, sed qui ex aequo loco aut etiam de superiore certauerint.\nquid ergo?\netsi omnium una uictoria est, non potest\nomnium esse par gloria. tamen cum praeclara retuleris, a nemine\nretulisti mortuum suscitatum: quo uno utique necesse est confiteri\nMartino neminem conferendum.\nnam si admirandum est,\nquod illum Aegyptium flamma non adtigit, hic quoque saepius\nimperauit incendiis. si reuoluas quod anachoretis feritas bestiarum uicta succubuit,\nhic familiariter et rabiem bestiarum et serpentium\nuenena conpescuit.\nquodsi illum conferas, qui inmundis\nspiritibus obsessos uerbi imperio aut etiam fimbriarum uirtute\ncurabat, ne in hac quidem parte inferiorem fuisse Martinum\nmulta documenta sunt.\nsi etiam ad illum recurras, qui saetis\nsuis pro ueste contectus putabatur ab angelis uisitari, cum isto\nangeli cotidie loquebantur.\niam uero aduersus uanitatem adque\niactantiam ita inuictum spiritum gessit, ut illa uitia fortius nemo\ncontempserit, cum quidem inmundis spiritibus adflatos absens .\nplerumque curauerit, nec solum comitibus aut praefectis, sed\nipsis etiam regibus imperaret. minimum id quidem in illius uirtutibus,\nsed credas uelim, non solum uanitati, sed causis etiam\nadque occasionibus uanitatis neminem fortius repugnasse.\nparua\nquidem, sed non praetereunda dicturus sum, quia et ille laudandus\nest, qui summa praeditus potestate tam religiosam ad\n\n\n\n\n\n\n\n\n\nreuerentiam beati uiri ostenderit uoluntatem.\nmemini Vincentium\npraefectum, uirum egregium et quo nullus sit intra Gallias omni\nuirtutum genere praestantior, dum Turonos praeteriret, a Martino\nsaepius poposcisse, ut ei conuiuium in suo monasterio daretin\nquo quidem exemplum beati Ambrosi episcopi praeferebat, qui\neo tempore consules et praefectos subinde pascere ferebatur â€”:\nsed uirum altioris ingenii, ne qua ex hoc uanitas adque inflatio\nobreperet, noluisse.\nergo fatearis necesse est m Martino omnium\nillorum, quos enumerasti, fuisse uirtutes, Martini autem in illis\nomnibus non fuisse.\nQuid tu, inquit Postumianus, ita mecum? quasi non eadem\ntecum sentiam semperque senserim. ego uero quoadusque uiuam\nsemper et sapiam, Aegypti monachos praedicabo, laudabo anachoretas,\nmirabor eremitas: Martinum semper excipiam: non illi\nego audeo monachorum, certe non episcoporum quempiam conparare.\nhoc Aegyptus fatetur, hoc Syria, hoc Aethiops conperit,\nhoc Indus audiuit, hoc Parthus et Persa nouerunt, nec ignorat\nArmenia, Bosporus exclusa cognouit, et postremo si quis aut Fortunatas\ninsulas aut glacialem frequentat oceanum.\nquo miserior\nest regio ista nostrorum, quae tantum uirum, cum in proximo\nhabuerit, nosse non meruit. nec tamen huic crimini miscebo populares:\nsoli illum clerici, soli nesciunt sacerdotes, nec inmerito\nnosse illum inuidi noluerunt, quia si uirtutes illius nossent,\nsua uitia cognouissent.\nhorreo dicere quae nuper audiui, infelicem\ndixisse nescio quem, te in illo libro tuo plura mentitum. non\nest hominis uox ista, sed diaboli, nec Martino in hac parte detrahitur,\nsed fides Euangeliis derogatur.\nnam cum Dominus ipse\ntestatus sit istiusmodi opera, quae Martinus inpleuit, ab omnibus\nfidelibus esse facienda, qui Martinum non credit ista fecisse,\n\n\n\n\n\n\nnon credit Christum ista dixisse.\nsed infelices, degeneres, somnulenti,\nquae ipsi facere non possunt, facta ab illo erubescunt,\net malunt illius negare uirtutes quam suam inertiam confiteri.\nuerum nobis ad alia properantibus omnis istorum memoria relinquatur:\ntu potius, ut iam dudum desidero, residua Martini opera\ncontexe.\nAt ego, inquam, arbitror rectius istud a Gallo esse\nposcendum, quippe qui plura nouerit — neque enim ignorare potuit\nmagistri facta discipulus — et qui non; inmerito istam uicem\nnon solum Martino, sed etiam nobis debeat, quia ego iam librum\nedidi, tu hactenus Orientalium gesta memorasti: istam demum\nnecessarii sermonis historiam Gallus euoluat, quia, ut dixi, et\nnobis debet loquendi uicem et Martino suo, credo, praestabit,\nut non grauate illius facta commemoret.\nEgo plane, inquit Gallus, licet inpar sim tanto oneri, tamen\nrelatis superius a Postumiano oboedientiae cogor exemplis, ut\nmunus istud, quod inponitis, non recusem.\nsed dum cogito me\nhominem Gallum inter Aquitanos uerba facturum, uereor ne\noffendat uestras nimium urbanas aures sermo rusticior. audietis\nme tamen ut Gurdonicum hominem, nihil cum fuco aut cothurno\nloquentem.\nnam si mihi tribuistis Martini me esse discipulum,\nillud etiam concedite, ut mihi liceat exemplo illius inanes sermonum\nfaleras et uerborum ornamenta contemnere.\nTu uero, inquiit\nPostumianus, uel Celtice aut, si mauis, Gallice loquerei\ndummodo Martinum loquaris. ego autem credo, quia, etiams\nmutus esses, non defutura tibi uerba, quibus Martinum facundo\nore loquereris, sicut Zachariae in Iohannis nomine lingua\n\n\n\n\n\n\n\n\n\n\n\n\nresoluta est.\nceterum cum sis scholasticus, hoc ipsum quasi scholasticus\nartificiose facis, ut excuses inperitiam, quia exuberas\neloquentia. sed neque monachum tam astutum neque Gallum\ndecet esse tam callidum.\nuerum adgredere potius et quod te manet\nexplica: nimium enim dudum alias res agentes consumimus tempus,\net iam solis occidui umbra prolixior monet, non multum\ndiei uicina nocte superesse.\nDeinde cum paululum omnes conticuissemus,\nGallus ita coepit: cauendum mihi inprimis esse arbitror,\nne ea de Martini uirtutibus repetam, quae in libro suo Sulpicius\niste memorauit. unde prima illius inter militandum gesta\npraetereo, neque ea adtingam, quae laicus egit ac monachus: nec\nuero audita ab aliis quam quae uidi ipse dicturus sum.\n\nQuo primo igitur tempore relictis scholis beato me uiro iunxi,\npaucos post dies euntem ad ecclesiam sequebamur. interim ei\nseminudus hibernis mensibus pauper occurrit, orans sibi uestimentum\ndari.\ntunc ille arcessito archidiacono iussit algentem sine\ndilatione uestiri: dein secretarium ingressus, cum solus, ut erat\nconsuetudo, resideret â€” hanc enim sibi etiam in ecclesia solitudinem\npermissa clericis libertate praestabat, cum quidem in alio\nsecretario presbyteri sederent, uel salutationibus uacantes uel\naudiendis negotiis occupati: Martinum uero usque in eam horam,\nqua sollemnia populo agi consuetudo deposceret, sua solitudo\ncohibebat.\nillud non praeteribo, quod in secretario sedens numquam\ncathedra usus est: nam in ecclesia nemo umquam illum\nsedere conspexit, sicut quendam nuper, testor Deum, non sine\n\n\n\n\n\n\npudore uidi sublimi solio et quasi regio tribunali celsa sede residentem.\nsedentem uero Martinum in sellula rusticana, ut sunt\nistae in usibus seruulorum, quas nos rustici Galli tripeccias, uos\nscholastici aut certe tu, qui de Graecia uenis, tripodas nuncupatis â€“:\nhoc secretum beati uiri pauper ille captatus, cum ei\narchidiaconus dare tunicam distulisset , inrupit, dissimulatum se ,\na clerico querens, algere deplorans.\nnec mora, sanctus paupere\nnon uidente intra amphibalum sibi tunicam latenter eduxit pauperemque\ncontectum discedere iubet. dein paulo post archidiaconus\ningressus admonet pro consuetudine, exspectare in ecclesia\npopulum, illum ad agenda sollemnia debere procedere.\ncui ille\nrespondens ait, pauperem prius — de se autem dicebat — oportere\nuestiri: se ad ecclesiam non posse procedere, nisi uestem pauper\nacciperet.\ndiaconus uero nihil intellegens, quia extrinsecus indutum\namphibalo, ueste nudum interius non uidebat, postremo\npauperem non conparere causatur. mihi, inquit, uestis, quae\nparata est, deferatur: pauper non deerit uestiendus.\ntum demum\nclericus necessitate conpulsus, iam felle commoto, e proximis\ntabernis bigerricam uestem, breuem adque hispidam, quinque\nconparatam argenteis rapit adque ante Martini pedes iratus exponit.\nen, inquit, uestem, sed pauper hic non est.\nille nihil\nmotus iubet eum paululum stare pro foribus, secretum utique\nprocurans, dum sibi uestem nudus inponeret, totis uiribus elaborans\nut posset occultum esse quod fecerat. sed quando in sanctis\nuiris latent ista quaerentibus? uelint nolint cuncta produntur.\ncum hac igitur oblaturus sacrificium Deo ueste procedit.\nquo\nquidem die — mira dicturus sum — cum iam altarium, sicut\nest sollemne, benediceret, globum ignis de capite illius uidimus\n\n\n\n\n\n\nemicare, ita ut in sublime contendens longum admodum crinem\nflamma produceret.\net licet celeberrimo factum die in magna populi\nmultitudine uiderimus, una tantum de uirginibus et unus de\npresbyteris, tres tantum uidere de monachis: ceteri cur non uiderint,\nnon potest nostri esse iudicii.\nPer idem fere tempus cum Euanthius auunculus meus, uir licet\nsaeculi negotiis occupatus admodum Christianus, grauissima\naegritudine extremo mortis periculo coepisset urgueri, Martinum\neuocauit. nec cunctatus ille properauit: prius tamen quam medium\nuiae spatium uir beatus euolueret, uirtutem aduenientis\nsentit aegrotus, receptaque continuo sanitate uenientibus nobis\nobuiam ipse processit.\naltera die redire cupientem magna prece\ntenuit, cum interim unum e familia puerum letali ictu serpens\nperculit: quem iam exanimem ui ueneni ipse Euanthius suis\numeris inlatum ante pedes sancti uiri, nihil illi inpossibile confisus,\nexposuit. iamque se malum serpens per omnia membra\ndiffuderat :\ncerneres omnibus uenis inflatam cutem et ad utris\ninstar tensa uitalia. Martinus porrecta manu, uniuersa pueri\nmembra pertractans, digitum prope ipsum uulnusculum, quo\nbestia uirus infuderat, fixit.\ntum uero — mira dicturus sum — uidimus\nuenenum ex omni parte prouocatum ad Martini digitum cucurrisse:\ndein per illud ulceris foramen exiguum ita uirus stipasse\ncum sanguine, ut solet ex uberibus caprarum aut ouium pastorum\nmanu pressis longa linea copiosi lactis effluere.\npuer surrexit\nincolumis. nos obstupefacti tantae rei miraculo, id quod ipsa cogebat\nueritas, fatebamur non esse sub caelo, qui Martinum possit\nimitari.\nConsequenti itidem tempore iter cum eo, dum dioeceses uisitat,\nagebamus. nobis nescio qua necessitate remorantibus aliquantulum\nille processerat.\ninterim per aggerem publicum plena militantibus\nuiris fiscalis raeda ueniebat. sed ubi Martinum in ueste\nhispida nigro et pendulo pallio circumtectum contigua de latere\niumenta uiderunt, paululum in partem alteram pauefacta cesserunt.\ndein funibus inplicatis protentos illos, quibus, ut saepe\nuidistis, misera ipsa animalia conglobantur, ordines miscuerunt:\ndumque aegre expediuntur, moram fecere properantibus. qua\npermoti iniuria militantes praecipitatis in terram saltibus se\ndederunt.\ndehinc Martinum flagris ac fustibus urguere coeperunt,\ncum quidem ille mutus et incredibili patientia praebens terga\ncaedentibus maiorem insaniam infelicibus commoueret, magis\nex hoc furentes, quod ille quasi non sentiens uerbera inlata contemneret.\nnos ilico consecuti foede cruentum adque uniuersa\ncorporis parte laniatum, cum exanimis in terram procubuisset,\ninuenimus: statimque eum asello suo inposuimus ac locum caedis\nillius exsecrantes raptim abire properauimus. interea illi regressi\nad raedam suam furore satiato, agi quo ire coeperant, iumenta\npraecipiunt.\nquae cum omnia solo fixa ac si aenea signa riguissent,\nadtollentibus altius uocem magistris, flagris hinc adque\ninde resonantibus, nihil penitus mouebantur. consurgunt deinde\nomnes pariter in uerbera: consumit Gallicas mularum poena\nmastigias. tota rapitur silua.\nde proximo, trabibus iumenta tunduntur,\nsed nihil penitus saeuae manus agebant: uno adque\neodem in loco stabant fixa simulacra. quid agerent infelices homines\nnesciebant, nec iam ultra dissimulare poterant, quin\nquamlibet brutis pectoribus agnoscerent, diuino numine se teneri.\ntandem ergo in se regressi coeperunt quaerere, quis ille esset,\n\n\n\n\n\n\nquem in eodem loco ante paululum cecidissent, cum percontantes\ncognoscunt ex uiantibus, Martinum a se tam crudeliter uerberatum.\ntum uero apparere omnibus causa manifesta, nec ignorare\niam poterant, quin ob illius uiri iniuriam tenerentur.\nigitur\nomnes rapidis nos passibus consequuntur. conscii facti ac meriti,\npudore confusi, flentes et puluere, quo se ipsi foedauerant, caput\nadque ora conspersi, ant Martini se genua prouoluunt, ueniam\nprecantes et ut eos abire sineret postulantes: satis se uel sola\nconscientia dedisse poenarum satisque intellexisse, quam eodem\nipsos uiuos absorbere terra potuisset, uel ipsi potius amissis sensibus\nin inmobilem saxorum naturam rigescere debuissent, sicut\nadfixa locis quibus steterant iumenta uidissent: orare se adque\nobsecrare, ut indulgeret sceleris ueniam et copiam praestaret\nabeundi.\nsenserat etiam, priusquam occurrerent, uir beatus illos\nteneri, nobisque id ante iam dixerat: ueniam tamen clementer\nindulsit eosdemque abire permisit, animalibus restitutis.\nIllud autem animaduerti saepe, Sulpici, Martinum tibi dicere\nsolitum, nequaquam sibi in episcopatu eam uirtutum gratiam\nsuppetisse, quam prius se habuisse meminisset. quod si uerum\nest, immo quia uerum est, conicere possumus, quanta fuerint\nilla, quae monachus operatus est et quae teste nullo solus exercuit,\ncum tanta illum in episcopatu signa fecisse sub oculis omnium\nuiderimus.\nmulta quidem illius prius gesta innotuere\nmundo neque potuere celari, sed innumerabilia esse dicuntur,\nquae dum iactantiam uitat, occuluit neque in hominum notitiam\npassus est peruenire, quippe qui humanam substantiam supergressus,\nuirtutis suae conscientia mundi gloriam calcans, caelo\nteste frueretur.\nquod uerum esse uel ex his, quae conperta nobis\nsunt nec latere potuerunt, possumus aestimare, siquidem ante\nepiscopatum duos mortuos uitae restituerit, quod liber tuus\n\n\n\n\n\n\nplenius est locutus, in episcopatu uero, quod praetermisisse te\nmiror, unum tantummodo suscitarit. cuius rei ego testis sum,\nsi tamen nihil de idoneo teste dubitatis. id ipsum autem uobis,\nqualiter gestum sit, explicabo.\nfuerat causa nescio qua Carnotum\noppidum petebamus. interea, dum uicum quendam habitantium\nmultitudine frequentissimum praeterimus, obuiam nobis\ninmanis turba processit, quae erat tota gentilium: nam nemo in\nillo uico nouerat Christianum. uerum ad famam tanti uiri campos\nomnes late patentes confluentium multitudo contexerat.\nsensit\nMartinus operandum et adnuntiante sibi spiritu totus infremuit,\nnec mortale sonans uerbum Dei gentilibus praedicabat, saepius\ningemescens, cur tanta Dominum Saluatorem turba nesciret.\ninterea,\nsicut nos incredibilis circumdederat multitudo, mulier\nquaedam, cuius filius paullo ante defecerat, corpus exanime\nbeato uiro protensis manibus coepit offerre dicens: scimus quia\namicus Dei es: restitue mihi filium meum, quia unicus mihi est.\niunxit se cetera multitudo et matris precibus adclamabat.\ntum\nMartinus uidens pro expectantium salute, ut postea nobis ipse\ndicebat, consequi se posse uirtutem, defuncti corpus propriis\nmanibus accepit: et cum spectantibus cunctis genua flexisset,\nubi consummata oratione surrexit, uiuificatum paruolum matri\nreddidit.\ntum uero multitudo omnis in caelum clamore sublato\nChristum Deum fateri, postremo cuncti cateruatim ad genua\nbeati uiri ruere coeperunt, fideliter postulantes ut eos faceret\nChristianos.\nnec cunctatus, in medio ut erant campo, cunctos\ninposita uniuersis manu catechumenos fecit, cum quidem ad nos\nconuersus diceret, non inrationabiliter in campo catechumenos\nfieri, ubi solerent martyres consecrari.\nVicisti, inquit Postumianus, Galle, uicisti, non utique me,\nqui Martini sum potius adsertor et qui haec omnia de illo uiro et\nsciui semper et credidi, sed eremitas omnes anachoretasque uicisti.\nnemo enim illorum, sicut Martinus hic uester, immo noster,\nmortibus imperauit. meritoque hunc iste Sulpicius apostolis conparat\net prophetis, quem per omnia illis esse consimilem fidei\nuirtus ac uirtutum opera testantur.\nsed perge quaeso, quamquam\nnihil magnificentius audire possimus, perge tamen, Galle, quod\netiam nunc de Martino superest sermonis euoluere. nam etiam\nminima illius et cotidiana animus festinat agnoscere, quia minima\nillius aliorum maximis maiora esse non dubium est.\nIta\nfaciam, Gallus inquit: uerum id, quod dicturus sum, ipse non\nuidi, prius enim gestum est, quam me illi uiro iungerem: sed\nfactum celebre est, fidelium fratrum, qui interfuerant, sermone\nuulgatum.\neo fere tempore, quo primum episcopus datus est,\nfuit ei necessitas adire comitatum. Valentinianus tum maior\nrerum potiebatur. hic cum Martinum ea petere cognouisset, quae\npraestare nolebat, iussit eum palatii foribus arceri: etenim ad\nanimum illius inmitem ac superbum uxor accesserat Arriana,\nquae totum illum a sancto uiro, ne ei debitam reuerentiam praestaret,\nauerterat.\nitaque Martinus, ubi semel adque iterum superbum\nprincipem adire temptauit, recurrit ad nota praesidia:\ncilicio obuoluitur, cinere conspergitur, cibo potuque abstinet,\norationem noctibus diebusque perpetuat.\nseptimo die adsistit ei\nangelus: iubet eum ad palatium ire securum, regias fores quamlibet\nclausas sponte reserandas, imperatoris spiritum superbum\nmolliendum.\nigitur istiusmodi praesentis angeli confirmatus\n\n\n\n\n\n\nadloquio et fretus auxilio palatium petit. patent limina, nullus\nobsistit: postremo usque ad regem nemine prohibente peruenit.\nqui cum uenientem eminus uideret, frendens cur fuisset admissus,\nnequaquam adsurgere est dignatus adstanti, donec regiam\nsellam ignis operiret ipsumque regem ea parte corporis, qua\nsedebat, adflaret incendium.\nita e solio suo superbus excutitur\net Martino inuitus adsurgit: multumque conplexus quem\nspernere ante decreuerat, uirtutem sensisse diuinam emendatior\nfatebatur: nec expectatis Martini precibus prius omnia\npraestitit quam rogaretur.\nconloquio illum adque conuiuio\nfrequenter adsciuit: postremo; abeunti multa munera obtulit,\nquae uir beatus, ut semper, paupertatis suae custos cuncta\nreiecit.\nEt quia palatium semel ingressi [sumus, licet diuersis in\npalatio temporibus gesta conectam: nequaquam enim praetermittendum\nuidetur circa Martini admirationem reginae fidelis exemplum.\nMaximus imperator rempublicam gubernabat, uir omni\nuita merito praedicandus, si ei uel diadema non legitime tumultuante\nmilite inpositum repudiare uel armis ciuilibus abstinere\nlicuisset: sed magnum imperium nec sine periculo renui nec sine\narmis potuit retineri.\nhic Martinum saepius euocatum receptumque\nintra palatium uenerabiliter honorabat: totus illi cum eo\nsermo de praesentibus , de futuris, de fidelium gloria, de aeternitate\nsanctorum, cum interim diebus ac noctibus de ore Martini\nregina pendebat: euangelico illo non inferior exemplo pedes\nsancti fletu rigabat, crine tergebat.\nMartinus, quem nulla umquam\nfemina contigisset, istius adsiduitatem, immo potius seruitutem\nnon poterat euadere. non illa opes regni, non imperii\ndignitatem, non diadema, non purpuram cogitabat: diuelli a\nMartini pedibus solo strata non poterat. postremo a uiro suo\nposcit, dicens Martinum uterque conpellant, ut ei remotis omnibus\nministris praeberet sola conuiuium. nec potuit uir beatus.\nobstinatius reluctari. conponitur castus reginae manibus apparatus:\nsellulam ipsa consternit, mensam admouet, aquam manibus\nsubministrat, cibum, quem ipsa coxerat, adponit. ipsa illo\nedente eminus secundum famulantium disciplinam solo fixa consistit\ninmobilis, per omnia ministrantis modestiam et humilitatem\nexhibens seruientis: miscuit ipsa bibituro et ipsa porrexit.\nfinita cenula fragmenta panis absumpti micasque collegit, satis\nfideliter illas reliquias imperialibus epulis anteponens. beata\nmulier, tantae pietatis adfectu illi merito conparanda, quae uenit\na finibus terrae audire Salomonem, siquidem simplicem sequamur\nhistoriam.\nsed fides reginarum est conferenda, quod\nmihi liceat separata mysterii maiestate dixisse: illa expetiit audire\nsapientem, ista non tantum audisse contenta meruit seruire\nsapienti.\nAd haec Postumianus, iam dudum, inquit, Galle, audiens te\nloquentem uehementer admiror reginae fidem: sed ubi illud est,\nquod nulla umquam femina ferebatur propius adstitisse Martino?\necce ista regina non solum adstitit, sed etiam ministrauit.\net\nuereor ne isto aliquantulum se tueantur exemplo qui libenter\nfeminis inseruntur.\nTum Gallus, quid tu, inquit, non uides,\nquod solent docere grammatici, locum, tempus et personam?\npropone enim tibi ante oculos captum in palatio imperatoris precibus\nambiri, reginae fide cogi, temporis necessitate constringi,\nut clausos carcere liberaret, exiliis datos restitueret, bona\nadempta rehiberet: haec quanti putas constare episcopo debuisse,\nut pro his omnibus non aliquantulum de rigore propositi relaxaret?\nuerumtamen quia occasione huius exempli male usuros\nesse aliquos arbitraris, illi uero felices erunt, si a disciplina\nexempli istius non recedant. uideant enim, quia Martino semel\n\n\n\n\n\n\ntantum in uita iam septuagenario non uidua libera, non uirgo\nlasciuiens, sed sub uiro uiuens, ipso uiro pariter supplicante, regina\nseruiuit et ministrauit edenti, non cum epulante discubuit :\nnec ausa participare conuiuium, sed deferebat obsequium.\ndisce\nigitur disciplinam: seruiat tibi matrona, non imperet, et seruiat,\nnon recumbat: sicut Martha illa ministrauit Domino, nec\ntamen est adscita conuiuio: immo praelata est ministranti, quae\nuerbum potius audiebat. sed in Martino ista regina utrumque\ncompleuit: et ministrauit ut Martha, et audiuit ut Maria.\nquodsi\nquis hoc uti uoluerit exemplo, per omnia teneat: talis causa sit\ntalisque persona, tale obsequium, tale conuiuium, et in omni\nuita semel tantum.\nPraeclare, inquit Postumianus, nostros istos, ut Martini\nnon egrediantur exemplum , tua constringit oratio, sed profiteor\ntibi quia haec surdis auribus audientur.\nnam si Martini sequeremur\nuias, numquam causas de osculo diceremus et uniuersis\n. scaenae opinionis opprobriis careremus. ceterum, sicut tu soles\ndicere, cum edacitatis argueris, Galli sumus: ita nos in hac\nparte numquam nec Martini exemplo uel tuis disputationibus\ncorrigemur.\nuerumtamen haec nobis iam dudum agentibus, quid\ntu tam obstinate, Sulpici, taces? Ego uero, inquam, non solum\nmodo taceo, sed olim de istis tacere disposui. nam quia quandam\nuiduam uagam, nitidulam, sumptuosam obiurgauerim lasciuius\nuictitantem, itidemque uirginem adulescenti cuidam mihi\n\n\n\n\n\n\ncaro indecentius adhaerentem, cum quidem ipsam frequenter\naudissem alios etiam, qui talia agerent, increpantem, tanta\nmihi omnium feminarum cunctorumque monachorum odia conciui,\nut aduersum me utraeque legiones iurata bella susceperint.\nunde quaeso taceatis, ne etiam quod uos loquimini ad meam\nreferatur inuidiam. tota nobis istorum memoria relinquatur: ad\nMartinum potius reuertamur.\ntu Galle, ut adgressus es, coeptum\nopus explica. Tum ille, iam quidem uobis, inquit, tanta narraui,\nut satisfacere studiis uestris meus sermo debuerit: sed quia\nuoluntati uestrae non obsecundare mihi non licet, quantum adhuc\ndiei superest loquar.\nnam certe dum stramen illud, quod in\nlectos nostros paratur, aspicio, subuenit in memoriam etiam de\nstramine, m quo Martinus iacuerat, factam esse uirtutem.\nres\nita gesta est. Claudiomagus uicus est in confinio Biturigum adque\nTuronorum. ecclesia ibi est celebris religione sanctorum nec\nminus gloriosa sacrarum uirginum multitudine. praeteriens ergo\nMartinus in secretario ecclesiae habuit mansionem.\npost discessum\nillius cunctae in secretarium illud uirgines inruerunt: adlambunt\nsingula loca, ubi aut sederat uir beatus aut steterat,\nstramentum etiam, in quo iacuerat, partiuntur.\nuna earum post\ndies paucos partem straminis, quam sibi pro benedictione collegerat,\nenergumeno, quem spiritus erroris agitabat, de ceruice\nsuspendit. nec mora, dicto citius eiecto daemone persona curata\nest.\nPer idem fere tempus Martino a Treueris reuertenti fit obuiam\nuacca, quam daemon agitabat: quae relicto grege suo in homines\nferebatur et iam multos noxie petulca confoderat. uerum ubi\n\n\n\n\n\n\nnobis coepit esse contigua, ii qui eam eminus sequebantur, praedicere\nmagna uoce coeperunt ut caueremus.\nsed postquam ad nos\ntoruis furibunda luminibus propius accessit, Martinus eleuata\n[obuiam] manu pecudem consistere iubet:\nquae mox ad uerbum\nillius stare coepit inmobilis, cum interea uidit Martinus dorso\nillius daemonem supersedentem: quem increpans, discede, inquit,\nfuneste, de pecude et innoxium animal agitare desiste.\nparuit nequam spiritus et recessit.\nnec defuit sensus in bucula,\nquin se intellegeret liberatam: ante pedes sancti recepta quiete\nprosternitur, dein iubente Martino gregem suum petiit seque\nagmini ceterarum oue placidior inmiscuit.\nhoc illud fuit tempus,\nquo inter medias flammas positus non sensit incendium , quod\nmihi non arbitror esse referendum, quia hoc plenius iste Sulpicius,\nlicet in libro suo praeteritum, in epistula tamen postea,\nquam ad Eusebium, tunc presbyterum, modo episcopum fecit,\nexposuit: quam tu, Postumiane, aut credo legisti, aut si incognita\ntibi est, cum libuerit, in promptu ex illo armario habes:\nnos ab illo omissa referemus.\nQuodam tempore, cum dioeceses circuiret, uenantium agmen\nincurrimus. canes leporem sequebantur: iamque multo spatio\nuicta bestiola, cum undique campis late patentibus nullum esset\neffugium, mortem inminentem iam iamque capienda crebris flexibus\ndifferebat. cuius periculum uir beatus pia mente miseratus\nimperat canibus, desisterent sequi et sinerent abire fugientem.\ncontinuo ad primum sermonis imperium constiterunt: crederes\nuinctos, immo potius adfixos in suis haerere uestigiis. ita lepusculus\npersecutoribus alligatis incolumis euasit.\nOperae pretium autem est, etiam familiaria illius uerba, spiritualiter\nsalsa, memorare.\nquem recens tonsam forte\n\n\n\n\n\n\nconspexerat. euangelicum, inquit, mandatum ista conpleuit: duas habuit\ntunicas, unam earum largita est non habenti: ita ergo et\nuos facere debetis.\nitem cum subulcum algentem ac paene nudum\nin pellicia ueste uidisset, en, inquit, Adam [eiectus de paradiso]\nin ueste pellicea sues pascit: sed nos illo uetere deposito,\nqui adhuc in isto manet, nouum Adam potius induamus.\nboues\nex parte prata depauerant, porci etiam nonnulla suffoderant:\npars cetera, quae manebat inlaesa, diuersis floribus quasi picta\nuernabat. speciem, inquit, gerit pars illa coniugii, quae a pecore\ndepasta etsi non penitus gratiam amisit herbarum, nullam\ntamen florum retinet dignitatem: illa uero, quam porci pecora\ninmunda foderunt, fornicationis imaginem foedam protendit:\nceterum illa portio, quae nullam sensit iniuriam, gloriam uirginitatis\nostendit: herbis fecunda luxuriat, foeni in ea fructus\nexuberat et ultra omnem speciem distincta floribus quasi gemmis\nmicantibus ornata radiat. beata species et Deo digna: nihil enim\nuirginitati est conparandum.\nita et illi, qui coniugia fornication\ncomparant, uehementer errant, et illi qui coniugia uirginitati\naequanda aestimant, miseri penitus et stulti sunt.\nuerum haec\na sapientibus tenenda distinctio est, ut coniugium pertineat ad\nueniam, uirginitas spectet ad gloriam, fornicatio deputetur ad\npoenam, nisi satisfactione purgetur.\nMiles quidam cingulum in ecclesia, monachum professus,\nabiecerat: cellulam sibi eminus in remoto quasi eremita uicturus\nerexerat. interea astutus inimicus uariis cogitationibus brutum\npectus agitabat, ut coniugem suam, quam Martinus in monasterio\npuellarum esse praeceperat, uoluntate mutata secum potius\nuellet habitare.\nadit ergo Martinum fortis eremita et quid\n\n\n\n\n\n\nhaberet animi confitetur. ille uero uehementer abnuere, feminam\nuiro rursus, iam monacho, non marito, incongrua ratione misceri.\npostremo cum miles insisteret, adfirmans nihil hoc proposito\nesse nociturum : se solo coniugis uti uelle solacio, porro ne\nrursus se in sua reuoluerent, non esse metuendum: se esse militem\nChristi, illam quoque in eadem militiae sacramenta iurasse:\npateretur episcopus sanctos et sexum suum fidei merito nescientes\npariter militare.\ntum Martinus — uerba uobis ipsa dicturus\n\\'sum — dic mihi, inquit, si umquam in bello fuisti, si in acie\nconstitisti ? at ille respondens, frequenter, inquit, in acie steti\net in bello frequenter interfui.\nad haec Martinus: dic mihi ergo:\nnumquid in illa acie, quae armata in proelium parabatur aut\niam aduersus hostilem exercitum conlato comminus pede destricto\nense pugnabat, ullam feminam stare aut pugnare uidisti?\ntum\ndemum miles confusus erubuit, gratias agens errori suo se non\nfuisse permissum, nec aspera increpatione uerborum, sed uera\net rationabili secundum personam militis conparatione correctum.\nMartinus autem conuersus ad nos, sicut eum frequens fratrum\nturba uallauerat, mulier, inquit, uirorum castra non adeat,\nacies militum separata consistat: procul femina in suo degens\ntabernaculo sit remota. contemptibilem enim reddit exercitum,\nsi uirorum cohortibus turba feminea misceatur.\nmiles in acie,\nmiles pugnet in campo: mulier se intra murorum munimenta\ncontineat. habet et illa gloriam suam, si pudicitiam uiro absente\nseruauerit : cuius haec prima uirtus et consummata uictoria est,\nnon uideri.\nIllud uero, Sulpici, meminisse te credo, quo affectu nobis,\ncum et tu coram adesses, illam uirginem praedicarit, quae ita\nse penitus ab omnium uirorum oculis remouisset, ut ne ipsum\nquidem ad se Martinum, cum eam ille officii causa uisitare\nuellet, admiserit.\nnam cum praeter agellum illius praeteriret,\nin quo se ante conplures annos pudica cohibuerat, audita fide\nillius adque uirtute deuertit, ut tam inlustris meriti puellam\nreligioso officio episcopus honoraret.\nnos consequentes gauisuram\nillam uirginem putabamus, siquidem hoc in testimonium uirtutis\nsuae esset habitura, ad quam tanti nominis sacerdos deposito\npropositi rigore uenisset.\nuerum illa fortissimi uincula propositi\nne Martini quidem contemplatione laxauit. ita uir beatus\naccepta per aliam feminam excusatione laudabili ab illius foribus,\nquae se uidendam salutandamque non dederat, laetus abscessit.\no uirginem gloriosam, quae ne a Martino quidem passa\nest se uideri! o Martinum beatum, qui illam repulsam non ad\ncontumeliam suam duxit, sed magnificans illius cum exultatione\nuirtutem inusitato in his\\' dumtaxat regionibus gaudebat exemplo!\nergo cum haut longe ab illa uillula nos manere nox inminens\ncoegisset, xenium beato uiro eadem illa uirgo transmisit :\nfecitque Martinus, quod ante non fecerat — nullius enim ille\numquam xenium, nullius munus accepit —: nihil ex his, quae\nuirgo uenerabilis miserat, refutauit, dicens benedictionem illius\na sacerdote minime respuendam, quae esset multis sacerdotibus\npraeferenda.\naudiant, quaeso, uirgines istud exemplum, ut\nfores suas, si eas malis obsistere uolunt, etiam bonis claudant,\net, ne ad se inprobis sit liber accessus, non uereantur excludere\netiam sacerdotes.\ntotus hoc mundus exaudiat\\': uideri se a Martino\n\n\n\n\n\n\nuirgo non passa est. non utique illa quemcumque a se reppulit\nsacerdotem, sed in eius uiri conspectum puella non uenit, quem\nuidere salus uidentium fuit.\nquis autem hoc praeter Martinum\nsacerdos non ad suam iniuriam rettulisset? quos aduersum sanctam\nuirginem motus quantasque iras mente concepisset ? haereticam\niudicasset et anathemandam esse decreuisset.\nquam uero\nilli beatae animae illas uirgines praetulisset, quae crebris occursibus\nubique se praebent obuias sacerdoti, quae conuiuia sumptuosa\ndisponunt, quae una pariter discumbunt!\nsed quo me\nducit oratio? paululum iste liberior sermo reprimendus est, ne\nin aliquorum forsitan incurrat offensam: etenim infidelibus\nobiurgationis uerba non proderunt, fidelibus autem satisfaciet\nexemplum. uerum ego ita uirtutem huius uirginis praedicabo,\nut tamen nihil illis, quae ad Martinum uidendum ei\nlonginquis regionibus saepe uenerunt, arbitrer derogandum,\nsiquidem hoc beatum uirum frequenter affectu etiam angeli frequentarint.\nCeterum hoc, quod dicturus sum, Sulpici, hoc te—me autem\nintuebatur — teste perhibeo. Quodam die ego et iste Sulpicius\npro foribus illius excubantes iam per aliquot horas cum silentio\nsedebamus, ingenti horrore et tremore, ac si ante angeli tabernaculum\nmandatas excubias duceremus, cum quidem nos, clauso\ncellulae suae ostio, ibi esse nesciret.\ninterim conloquentium murmur\naudimus et mox horrore quodam circumfundimur ac stupore,\n\n\n\n\n\n\n\n\n\nnec ignorare potuimus nescio quid fuisse diuinum.\npost duas fere\nhoras ad nos Martinus egreditur: ac tum eum iste Sulpicius,\nsicut apud eum nemo familiarius loquebatur, coepit orare, ut pie\nquaerentibus indicaret, quid illud diuini fuisset horroris, quod\nfatebamur nos ambo sensisse, uel cum quibus fuisset in cellula\nconlocutus : tenuem enim nos scilicet et uix intellectum sermocinantium\nsonum pro foribus audisse.\ntum ille diu multumque\ncunctatus - sed nihil erat quod ei Sulpicius non extorqueret\ninuito: incredibiliora forte dicturus sum, sed Christo teste non\nmentior, nisi quisquam est tam sacrilegus, ut Martinam aestimet\nfuisse mentitum â€“:\ndicam, inquit, uobis, sed uos nulli quaeso\ndicatis: Agnes, Thecla et Maria mecum fuerunt. referebat autem\nnobis uultum adque habitum singularum.\nnec uero illo tantum\ndie, sed frequenter se ab eis confessus est uisitari: Petrum etiam\net Paulum Apostolos uideri a se saepius non negauit. iam uero\ndaemones, prout ad eum quisque uenisset, suis nominibus increpabat.\nMercurium maxime patiebatur infestum, Iouem brutum\nadque hebetem esse dicebat.\nhaec plerisque etiam in eodem monasterio\nconstitutis incredibilia uidebantur, nedum ego confidam\nomnes, qui haec audient, credituros. nam nisi inaestimabilem\nuitam adque uirtutem Martinus egisset, nequaquam apud nos\ntanta gloria praeditus haberetur. quamquam minime mirum, si\nin operibus Martini infirmitas humana dubitauit, cum multos s\nhodieque uideamus nec Euangeliis credidisse. a Martino autem\nsaepe angelos uisos familiariter et sensimus et experti sumus.\nrem\nminimam dicturus eum, sed tamen dicam. apud Nemausum\nepiscoporum synodus habebatur, ad quam quidem ire noluerat,\nsed quid gestum esset scire cupiebat. casu cum eo iste Sulpicius.\nnauigabat, sed procul, ut semper, a ceteris in remota nauis parte\nresidebat. ibi angelus, quid gestum esset in synodo, ei nuntiauit.\nnos postea tempus habiti concilii sollicite requirentes satis\n\n\n\n\n\n\nconpertum habuimus, ipsum diem fuisse conuentus et eadem ibi\nfuisse decreta, quae Martino angelus nuntiarat.\nCeterum cum ab eo de fine saeculi quaereremus, ait nobis, Neronem\net Antichristum prius esse uenturos: Neronem in occidentali\nplaga subactis decem regibus imperaturum, persecutionem\nab eo eatenus exercendam, ut idola gentium coli cogat.\nab\nAntichristo uero primum Orientis imperium esse capiendum, qui\nquidem sedem et caput regni Hierosolymam esset habiturus: ab\nillo et urbem et templum esse reparandum.\nillius eam persecutionem\nfuturam, ut Christum Deum cogat negari, se potius\nChristum esse confirmans, omnesque secundum legem circumcidj\niubeat: ipsum denique Neronem ab Antichristo esse perimendum,\nadque ita sub illius potestate uniuersum orbem cunctasque gentes\nesse redigendas, donec Christi aduentu impius opprimatur.\nnon\nesse autem dubium, quin Antichristus malo spiritu conceptus\niam natus esset et iam in annis puerilibus constitutus, aetate legitima\nsumpturus imperium. quod autem haec ab illo audiuimus,\nannus octauus est: nos aestimate, quam iam in praecipiti consistant,\nquae futura metuuntur.\nHaec cum maxime Gallus, necdum explicitis quae statuerat\nreferre, loqueretur, puer familiaris ingressus est, nuntians, Refrigerium\npresbyterum stare pro foribus.\ndubitare coepimus, utrum\nGallum adhuc esset melius audire, an exoptatissimo nobis uiro,\nqui officii causa ad nos ueniebat, occurrere.\ntum Gallus: etiamsi\nnon ob aduentum sanctissimi sacerdotis relinquenda nobis haec\n\n\n\n\n\n\nesset oratio, nox ipsa cogebat hucusque prolatum finire sermonem.\nuerum quia de Martini uirtutibus nequaquam explicari uniuersa\npotuerunt, haec uos hodie audisse sufficiat, cras\nreliqua dicemus. ita pariter accepta hac Galli sponsione surreximus.\nLucescit hoc, Galle: surgendum est. nam, ut uides, et Postumianus\ninstat et hic presbyter, qui hesterno auditorium amisit,\nexspectat, ut quae de Martino nostro in hodiernum diem explicanda\ndistuleras, debitor sponsionis euoluas.\nnon ignarus quidem\niste omnium, quaecumque memoranda sunt, sed dulcis et grata\ncognitio est etiam nota relegenti, siquidem natura ita conparatum\nsit, ut meliore quis conscientia se nosse congaudeat, quae multorum\ntestimoniis non esse incerta cognoscat.\nnam [et] hic a\nprima adulescentia Martinum secutus nouit quidem omnia, sed\nlibenter cognita recognoscit. fatebor enim tibi, Galle, Martini\nmihi saepius auditas esse uirtutes, quippe qui de eo etiam litteris\nmulta mandauerim: sed per gestorum admirationem semper mihi\nnoua sunt, quae de illo licet audita saepius reuoluuntur. proinde\nadditum nobis Refrigerium auditorem eo inpensius gratulamur,\nquo promptius Postumianus iste, qui haec Orienti inferre festinat,\nquasi sub testibus consignatam abs te accepturus est ueritatem.\nhaec me loquente, Gallo iam ad narrandum parato, inruit turba\nmonachorum, Euagrius presbyter, Aper, Sabbatius, Agricola:\net post paululum ingreditur presbyter Aetherius cum Calupione\ndiacono et Amatore subdiacono: postremus Aurelius presbyter,\ndulcissimus meus, longiore uia ueniens anhelus occurrit.\nQuid,\ninquam, tam subito et insperati tam ex diuersis regionibus tam\nmane concurritis? Nos, inquiunt, hesterno cognouimus, Gallum\nistum per totum diem Martini narrasse uirtutes, et reliqua in\nhodiernum diem, quia nox oppresserat, distulisse: propterea maturauimus\nfrequens auditorium facere de tanta materia locuturo.\ninterea nuntiatur multos saecularium stare pro foribus, nec\ningredi audentes, sed ut admitterentur rogantes. tum Aper, nequaquam,\ninquit, istos nobis admisceri conuenit, quia ad audiendum\ncuriositate potius quam religione uenerunt.\nconfusus ego\nillorum uice, quos non admittendos esse censebat, aegre tandem\nobtinui, ut Eucherium ex uicariis et Celsum admitterent consularem,\nceteri sunt repulsi. tum Gallum media in sede conponimus:\nqui cum diu nobili sua uerecundia silentium tenuisset,\ntandem ita exorsus est.\nConuenistis, inquit, ad me audiendum, uiri sancti et diserti,\nsed religiosas potius quam doctas aures, ut arbitror, adtulistis,\naudituri me fidei testem, non oratoris copia locuturum. quae\nautem hesterno dicta sunt, non reuoluam: illa qui non audierunt,\nex scripturis cognoscent.\nnoua Postumianus expectat nuntiaturus\nOrienti, ne se in conparatione Martini praeferat Occidenti. ac\nprimum gestit animus, quod Refrigerius in aurem suggerit, explicare:\nres in Camutena gesta est ciuitate.\nPaterfamilias quidam duodecennem filiam ab utero mutam\nMartino coepit offerre, poscens ut linguam ligatam meritis suis\nsanctis uir beatus solueret.\nille cedens episcopis, qui tam forte\nlatus illius ambiebant, Valentino adque Victricio, inparem se\nesse tantae moli, sed illis quasi sanctioribus nihil inpossibile fatebatur.\nat illi pias preces una cum patre supplici uoce iungentes\norare Martinum ut sperata praestaret. nec cunctatus ultra utrumque\npraeclarum, et ostendendo humilitatem nec differendo\npietatem - iubet circumstantis populi multitudinem submoueri:\nepiscopis tantum et puellae patre adsistentibus in orationem suo\nillo more prosternitur.\ndein pusillum olei cum exorcismi praefatione\nbenedicit, adque ita in os puellae sanctificatum liquorem,\ncum et linguam illius digitis teneret, infudit.\nnec fefellit sanctum\nuirtutis euentus. patris nomen interrogat: mox illa respondit.\nproclamat pater cum gaudio pariter et lacrimis Martini genua\nconplexus, et hanc primam se filiae audisse uocem cunctis stupentibus\nfatebatur.\nac ne cuiquam id incredibile forte uideatur,\nperhibeat uobis praesens Euagrius testimonium ueritatis: nam\nres ipso praesente tum gesta est.\nParuum illud est, quod nuper Arpagio presbytero referente cognoui,\nsed non praetermittendum uidetur. Auitiani comitis uxo-\nrem misisse Martino oleum, quod ad diuersas morborum causas\nnecessarium, sicut est consuetudo, benediceret: ampullam uitream\nistiusmodi fuisse, ut rotunda in uentrem cresceret ore producto,\nsed oris extantis concauum non repletum, quia ita moris\nsit uascula conplere, ut pars summa umbonibus obstruendis\n\n\n\n\n\n\nlibera relinquatur.\ntestabatur presbyter uidisse se oleum sub Martini\nbenedictione creuisse, quoad exundante copia superne difflueret:\neademque, dum ad matremfamilias uasculum referretur,\nferbuisse uirtute:\nnam inter manus pueri portantis ita semper\nexundasse oleum, ut omne illius uestimentum copia superfusi\nliquoris operiret: matronam ita usque ad summum labrum plenum\nuasculum recepisse, ut presbyter hodieque fateatur, obdendi pessuli,\nquo claudi diligentius seruanda consuerunt, in uitro illo spatium\nnon fuisse.\nmirum et illud, quod huic â€” me autem intuebatur - memini\ncontigisse. uas uitreum cum oleo, quod Martinus benedixerat,\nin fenestra paululum editiore deposuit: puer familiaris\nincautior linteum superpositum, ampullam ibi esse ignorans, adtraxit.\nuas super constratum marmore pauimentum decidit. cunctis\nmetu exterritis benedictionem Dei perisse, ampulla perinde\nincolumis est reperta, ac si super plumas mollissimas decidisset.\nquae res non potius ad casum quam ad Martini est referenda\nuirtutem, cuius benedictio perire non potuit.\n\n\nQuid illud, quod factum a quodam est, cuius nomen, quia\npraesens est et prodi se uetuit, supprimetur: cui quidem tempori\nhic etiam Saturninus interfuit.\ncanis nobis inportunior oblatrabat.\nin nomine, inquit, Martini iubeo te obmutescere. canis\nâ€” haesit latratus in gutture:\nlinguam abscisam putares - obmutuit.\nita parum est ipsum Martinum fecisse uirtutes: credite\nmihi, quia etiam alii in nomine eius multa fecerunt.\nAuitiani quondam comitis noueratis barbaram nimis et ultra\nomnia cruentam feritatem. hic rabido spiritu ingressus Turonum\n\n\n\n\n\n\nciuitatem, sequentibus eum miserabili facie ordinibus catenatis,\ndiuersa perdendis parari iubet genera poenarum, disponit postero\ndie adtonita ciuitate ad opus triste procedere.\nquod ubi\nMartino conpertum est, solus paulo ante mediam noctem ad\npraetorium bestiae illius tendit sed cum profundae noctis silentio\nquiescentibus cunctis nullus foribus obseratis pateret ingressus,\nante limina cruenta prosternitur. interea Auitianus graui somno\nsepultus angelo ingruente percellitur: seruus, inquit, Dei ad tua\nlimina iacet et tu quiescis?\nqua ille uoce percepta lecto suo turbatus\nexcutitur, conuocatisque semis trepidus exclamat, Martinam\nesse pro foribus: irent protinus, claustra reserarent, ne\nDei seruus pateretur iniuriam.\nsed illi, ut est omnium natura\nseruorum, uix prima limina egressi , inridentes dominum suum\nquod somnio fuisset inlusus, negant quemquam esse-pro foribus,\nex suomet ingenio coniectantes neminem nocte posse uigilare,\nnedum illi crederent, in illo noctis horrore iacere ante aliena\nlimina sacerdotem: idque Auitiano facile persuasum est. rursum\nsoluitur in soporem: sed mox ui maiore concussus exclamat Martinum\nstare pro foribus: sibi ideo nullam quietem animi corporisque\npermitti.\ntardantibus seruis ipse usque ad limina exteriora\nprogreditur: ibi Martinum ut senserat deprehendit. perculsus\nmiser tantae uirtutis manifestatione, quid, inquit, mihi hoc,\ndomine, fecisti ? nihil te loqui necesse est: scio quid desideres,\nuideo quid requiras : discede quantocius, ne me ob iniuriam tuam\ncaelestis ira consumat: satis soluerim hucusque poenarum. crede\nquia non leuiter apud me actum est, ut ipse procederem.\npost\ndiscessum autem sancti aduocat officiales suos, iubet omnes custodias\nrelaxari et mox ipse proficiscitur. ita fugato Auitiano laetata\nest ciuitas et liberata.\nHaec cum multis Auitiano referente conperta sint, tum nuper\nRefrigerius presbyter, quem coram uidetis, a Dagrido, fideli\nuiro ex tribunis, sub inuocatione diuinae maiestatis audiuit, qui\nsibi hoc ab ipso Auitiano relatum esse iurabat.\nceterum nolo miremini\nme hodie facere, quod hesterno non feci, ut ad singulas\nquasque uirtutes nomina testium personasque subnectam, ad quas\nsi quis fuerit incredulus, quia adhuc in corpore sunt, recurrat.\nexegit id infidelitas plurimorum, qui in aliquibus, quae hesterno\nmemorata sunt, nutare dicuntur. accipiant ergo testes adhuc incolumes\nadque uiuentes, quibus, quia de fide nostra dubitant,\nmagis credant. sed si adeo infideles sunt, profiteor quia nec illis\nsunt credituri.\nmiror autem quemquam, qui uel tenuem sensum\nreligionis habeat, tantum piaculi uelle committere, ut putet quemquam\nde Martino posse mentiri.\nfacessat a quoquam, qui sub Deo\nuiuit, ista suspicio: neque enim Martinus hoc indiget, ut mendaciis\nadseratur. sed totius sermonis fidem, Christe, apud te\ndeponimus, nos nec alia dixisse nec alia dicturos, quam quae\naut ipsi uidimus aut quae manifestis auctoribus uel plerumque\nipso referente cognouimus.\nceterum etsi dialogi speciem, quo ad\nleuandum fastidium lectio uariaretur, adsumpsimus, nos pie\npraestruere profitemur historiae ueritatem. haec me extrinsecus\ninserere nonnullorum incredulitas non sine meo dolore conpulit.\nsed redeat ad nostrum sermo consessum:\nin quo cum me tam studiose\naudiri uideam, fatear necesse est Aprum fecisse constanter,\nqui reppulit infideles, eos tantum iudicans audire debere qui\ncrederent.\nefferor, si quid creditis, spiritu et prae dolore totus\n\n\n\n\n\n\n\n\ninsanio: non credunt Martini uirtutibus Christiani, quas daemones\nfatebantur?\nMonasterium beati uiri duobus a ciuitate erat milibus disparatum:\nsed si quotiens uenturus ad ecclesiam pedem extra cellulae\nsuae limen extulerat, uideres per totam ecclesiam energumenos\nrugientes, et quasi adueniente iudice agmina damnanda trepidare,\nut aduentum episcopi clericis, qui uenturum esse nescirent, daemoniorum\ngemitus indicaret. uidi quendam adpropiante Martino\nin aera raptum manibus extensis in sublime suspendi, ut nequaquam\nsolum pedibus adtingeret.\nsi quando autem exorcizandorum\ndaemonum Martinus operam recepisset, neminem manibus adtrectabat,\nneminem sermonibus increpabat, sicut plerumque per\nclericos rotatur turba uerborum, sed admotis energumenis ceteros\niubebat abscedere, ac foribus obseratis in medio ecclesiae\ncilicio circumtectus, cinere respersus, solo stratus orabat.\ntum\nuero cerneres miseros diuerso exitu perurgueri: hos sublatis in\nsublime pedibus quasi de nube pendere, nec tamen uestes defluere\nin faciem, ne faceret uerecundiam nudata pars corporum: at in\nparte alia uideres sine interrogatione uexatos et sua crimina confitentes.\nnomina etiam nullo interrogante prodebant: ille se Iouem,\niste Mercurium fatebantur.\npostremo cunctos diaboli ministros\ncum ipso cerneres auctore cruciari, ut iam in Martino illud fateamur\ninpletum quod scriptum est: quoniam sancti de angelis\niudicabunt.\nPagum quendam in Senonico annis singulis grando uexabat.\nconpulsi extremis malis incolae a Martino auxilium poposcerunt:\n\n\n\n\n\n\n\n\n\nmissa per Auspicium praefectorium uirum satis fida legatio, cuius\nagros specialiter grauior quam ceterorum adsuerat procella populari.\nsed facta ibi oratione Martinus ita uniuersam penitus liberauit\nab ingruenti peste regionem, ut per\\' uiginti annos, quibus\npostea mansit in corpore, grandinem in illis locis nemo pertulerit.\nquod ne fortuitum esse et non potius Martino praestitum\nputaretur, eo anno, quo ille defecit, rursum incubuit rediuiua\ntempestas: adeo sensit et mundus uiri fidelis excessum, ut cuius\nuita iure gaudebat, eiusdem mortem lugeret.\nceterum si ad haec\nprobanda quae diximus testes etiam infirmior auditor exegerit,\nnon unum ego hominem, sed milia multa producam, et totam\nm testimonium uirtutis expertae Senonum aduocabo regionem.\net\ntamen tu, Refrigeri presbyter, credo, meministi, nuper nobis\nsuper hoc cum Romulo Auspicii illius filio , honorato et religioso.\nuiro, fuisse sermonem: qui haec nobis tamquam inconperta referebat,\net cum futuris prouentibus per adsidua damna trepidaret,\nut ipse uidisti, magno secum maerore lugebat, Martinum non in\nhaec tempora reseruatum.\nSed ut ad Auitianum recurram - qui cum in omnibus locis\ncunctisque in urbibus ederet crudelitatis suae infanda monumenta,\nTuronis tantum innocens erat: et illa bestia, quae humano sanguine\net infelicium mortibus alebatur, mitem se adque tranquillum\nbeato uiro praesente praestabat â€”:\nmemini quodam die\nad eum uenisse Martinum : qui ubi secretarium eius ingressus est,\nuidit post tergum ipsius daemonem mirae magnitudinis adsidentem.\nquem eminus, ut uerbo, quia ita necesse est, parum Latino\nloquamur, exsufflans, Auitianus se exsufflari existimans, quid\nme, inquit, sancte, sic accipis? tum Martinus, non te, inquit,\n\n\n\n\n\n\nsed eum, qui ceruici tuae taeter incumbit.\ncessit diabolus et reliquit\nfamiliare subsellium: satisque constat post ilium diem Auitianum\nmitiorem fuisse, seu quod intellexerit egisse se semper\nadsidentis sibi diaboli uoluntatem, seu quod inmundus spiritus\nab illius consessu per Martinum fugatus priuatus est potestate\ngrassandi, cum erubesceret minister auctore nec ministrum auctor\nurgueret.\nIn uico Ambatiensi, id est castello ueteri, quod nunc frequens\nhabitatur a fratribus, idolium noueratis grande opere constructum.\npolitissimis saxis moles turrita surrexerat, quae in conum\nsublime procedens superstitionem loci operis dignitate seruabat.\nhuius destructionem Marcello, ibidem consistenti presbytero, uir\nbeatus saepe mandauerat. post aliquantum tempus regressus increpat\npresbyterum, cur adhuc idolii structura consisteret.\nille\ncausatus uix militari manu et ui publicae multitudinis tantam molem\nposse subuerti, nedum id facile putaret per inbecillos clericos\naut infirmos monachos quiuisse curari.\ntum Martinus recurrens\nad nota subsidia nocte tota in oratione peruigilat: mane orta\ntempestas aedem idoli usque ad fundamentum prouoluit. uerum\nhaec Marcello teste dicta sint.\nAliam eius non dissimilem in simili opere uirtutem Refrigerio\nadstipulante perhibebo. columnam immensae molis, cui idolum\nsuperstabat, parabat euertere, sed nulla erat facultas, qua id\ndaretur effectui: tum ad orationem suo more conuertitur.\nuisam\n\n\n\n\n\n\ncertum est parilem quodammodo columnam ruere de caelo, quae\ninpacta idolo totam illam inexpugnabilem molem soluit in puluerem:\nparum scilicet, si inuisibiliter caeli uirtutibus uteretur,\nnisi ipsae uirtutes uisibiliter seruire Martino humanis oculis cernerentur.\nIdem autem Refrigerius mihi testis est, mulierem profluuio\nsanguinis laborantem, cum Martini uestem exemplo mulieris\nillius euangelicae contigisset, sub momento temporis fuisse\nsanatam.\nSerpens flumen secans in ripam, in qua constiteramus, adnabat:\ninnomine, inquit, Domini iubeo te redire. mox se mala\nbestia ad uerbum sancti retorsit et in ulteriorem ripam nobis inspectantibus\ntransmeauit. quod cum omnes non sine miraculo\ncerneremus, altius ingemescens ait: serpentes me audiunt, et homines\nnon audiunt.\nPiscem Paschae diebus edere consuetus paulo ante horam refectionis\ninterrogat, an haberetur in promptu.\ntum Cato diaconus,\nad quem monasterii administratio pertinebat, doctus ipse piscari,\nnegat per totum diem sibi ullam cessisse capturam, sed neque\nalios piscatores, qui uendere solebant, quicquam agere quiuisse.\nuade, inquit, mitte linum tuum, captura proueniet.\ncontiguum\nflumini, ut Sulpicius iste descripsit, habebamus habitaculum.\nprocessimus cuncti, utpote feriatis diebus, uidere piscantem, omnium\nspebus intentis, non incassa futura temptamina, quibus\npiscis Martino auctore Martini usibus quaereretur.\nad primum\niactum in rete permodico immanem esocem diaconus extraxit et\nad monasterium laetus accurrens, nimirum ut dixit poeta nescio\n\n\n\n\n\n\nquis - utimur enim uersu scholastico, quia inter scholasticos\nfabulamur - captiuumque\nsuem mirantibus intulit Argis.\nuere Christi iste discipulus, gestarum a Saluatore uirtutum, quas\nin exemplum sanctis suis edidit, aemulator, Christum in se monstrabat\noperantem, qui sanctum suum usquequaque glorificans\ndiuersarum munera gratiarum in unum hominem conferebat.\ntestatur\nArborius ex praefecto, uidisse se Martini manum sacrificium\nofferentis uestitam quodammodo nobilissimis gemmis,\nluce micare purpurea, et ad motum dexterae conlisarum inter se\nfragorem audisse gemmarum.\nVeniam ad illud, quod propter temporum notam semper occuluit,\nsed nos celare non potuit: in quo illud est miraculi, quod\nfacie ad faciem cum eo est angelus conlocutus.\nMaximus imperator,\nalias sane bonus, deprauatus consiliis sacerdotum post\nPriscilliani necem Ithacium episoopum Priscilliani accusatorem\nceterosque illius socios, quos nominari non est necesse, ui regia\ntuebatur, ne quis ei crimini daret, opera illius cuiuscumque modi\nhominem fuisse damnatum.\ninterea Martinus multis grauibusque\nlaborantium causis ad comitatum ire conpulsus procellam ipsam\ntotius tempestatis incurrit. congregati apud Treueros episcopi\ntenebantur, qui cotidie communicantes Ithacio communem sibi\ncausam fecerant. his ubi nuntiatum est inopinantibus adesse Martinum,\ntotis animis labefactati mussitare et trepidare coeperunt.\net iam pridie imperator ex eorum sententia decreuerat, tribunos\nsumma potestate armatos ad Hispanias mittere, qui haereticos\n\n\n\n\n\n\n\n\n\ninquirerent, deprehensis uitam et bona adimerent.\nnec dubium\nerat, quin sanctorum etiam magnam turbam tempestas ista depopulatura\nesset, paruo discrimine inter hominum genera: etenim\ntum solis oculis iudicabatur, ut quis pallore potius aut ueste\nquam fide haereticus aestimaretur.\nhaec nequaquam placitura\nMartino episcopi sentiebant, sed male consciis illa uel molestissima\nerat cura, ne se ab eorum communione adueniens abstineret,\nnon defuturis qui tanti uiri constantiam praemissa auctoritate\nsequerentur.\nineunt cum imperatore consilium, ut missis obuiam\nmagistri officialibus urbem illam propius uetaretur accedere, nisi\nse cum pace episcoporum ibi consistentium adfore fateretur. quos\nille callide frustratus profitetur, se cum pace Christi esse uenturum.\npostremo ingressus nocturno tempore adiit ecclesiam tantum\norationis gratia. postridie palatium petit. praeter multas,\nquas euoluere longum est, has principales petitiones habebat:\npro Narsete comite et Leucadio praeside; quorum ambo Gratiani\npartium fuerant, pertinacioribus studiis, quae non est temporis\nexplicare, iram uictoris emeriti:\nilla praecipua, ne tribuni cum\niure gladiorum ad Hispanias mitterentur. pia enim erat sollicitudo\nMartino, ut non solum Christianos, qui sub illa erant occasione\nuexandi, sed ipsos etiam haereticos liberaret.\nuerum primo\ndie adque altero suspendit hominem callidus imperator, siue ut\nrei pondus inponeret, siue quia obnoxius episcopis inplacabilis\nerat, seu quia, ut plerique tum arbitrabantur, auaritia repugnabat,\nsiquidem in bona eorum inhiauerat.\nfertur enim ille uir\nmultis bonisque actibus praeditus aduersus auaritiam parum consuluisse,\nnisi regni necessitate, quippe exhausto a superioribus\n\n\n\n\n\n\n\n\n\nprincipibus reipublicae aerario, paene semper in expectatione\nadque procinctu bellorum ciuilium constitutus facile excusabitur\nquibuslibet occasionibus subsidia imperio parauisse.\nInterea episcopi, quorum communionem Martinus non inibat,\ntrepidi ad regem concurrunt, praedamnatos se conquerentes, actum\nesse de suo omnium statu, si Theogniti pertinaciam, qui eos\nsolus palam lata sententia condemnauerat, Martini armaret auctoritas:\nnon oportuisse hominem recipi moenibus : illum iam non\ndefensorem haereticorum esse, sed uindicem: nihil actum morte\nPriscilliani, si Martinus exerceat illius ultionem.\npostremo prostrati\ncum fletu et lamentatione potestatem regiam inplorant ut\nutatur aduersus unum hominem ui sua. nec multum aberat, quin\ncogeretur imperator Martinum cum haereticorum sorte miscere.\nsed ille, licet episcopis nimio fauore esset obnoxius, non erat nescius\nMartinum fide, sanctitate, uirtute cunctis praestare mortalibus:\nalia uia sanctum uincere parat.\nac primo secreto arcessitum\nblande appellat: haereticos iure damnatos more iudiciorum\npublicorum potius quam insectationibus sacerdotum: non esse\ncausam, qua Ithacii ceterorumque partis eius communionem putaret\nesse damnandam. Theognitum odio potius quam causa\necisse discidium, eundemque tamen solum esse, qui se a communione\ninterim separarit: a reliquis nihil nouatum. quin etiam\nante paucos dies habita synodus Ithacium pronuntiauerat culpa\nnon teneri.\nquibus cum Martinus parum moueretur, rex ira accenditur\nac se de conspectu eius abripuit. mox percussores his, pro\nquibus Martinus rogauerat, diriguntur.\nQuod ubi Martino compertum est, iam noctis tempore palatium\ninrupit. spondet, si parceretur, se communicaturum, modo uti\n\n\n\n\n\n\net tribuni iam ad excidium ecclesiarum ad Hispanias missi retraherentur.\nnec mora, Maximus indulget omnia.\npostridie Felicis\nepiscopi ordinatio parabatur, sanctissimi sane uiri et uere digni,\nqui meliore tempore sacerdos fieret. huius diei communionem\nMartinus iniit, satius aestimans ad horam cedere quam his non\nconsulere, quorum ceruicibus gladius imminebat.\nuerumtamen\nsumme episcopis nitentibus, ut communionem illam subscriptione\nfirmaret, extorqueri non potuit. postero die se inde proripiens\ncum reuerteretur in uiam et maestus ingemesceret, se uel\nad horam noxiae communioni fuisse permixtum, haut longe a\nuico, cui nomen est Andethanna, qua uasta solitudine siluarum\nsecreta t patiuntur, praegressis paululum comitibus ille subsedit,\ncausam doloris et facti accusante ac defendente inuicem cogitatione\nperuoluens.\nadstitit ei repente angelus: merito, inquit, Martine\nconpungeris, sed aliter exire nequisti. repara uirtutem, resume\nconstantiam, ne iam non periculum gloriae, sed salutis\nincurras.\nitaque ab illo tempore satis cauit cum illa Ithacianae\npartis communione misceri. ceterum cum quosdam ex energumenis\ntardius quam solebat et gratia minore curaret, subinde\nnobis cum lacrimis fatebatur, se propter communionis illius malum,\ncui se uel puncto temporis necessitate, non spiritu miscuisset,\ndetrimentum sentire uirtutis.\nsedecim postea uixit annos: nullam\nsynodum adiit, ab omnibus episcoporum conuentibus se remouit.\nSed plane, ut experti sumus, inminutam ad tempus gratiam\nmultiplicata mercede reparauit. uidi postea ad pseudoforum mo-\n\n\n\n\n\n\n\n\n\n\n\nnasterii ipsius adductum. energumenum, et prius quam limen\nadtingeret, fuisse curatum.\n\n\nTestantem quendam nuper audiui, cum in Tyrreno mari cursu\nillo, quo Romam tenditur, nauigaret, subito turbinibus exortis\nextremum uitae omnium fuisse discrimen.\nin quo cum quidam\nAegyptius negotiator necdum Christianus magna uoce clamauerit\n(Deus Martini eripe nos\\', mox tempestatem fuisse sedatam, seque\noptatum cursum cum summa placati aequoris quiete tenuisse.\nLycontius ex uicariis uir fidelis, cum familiam illius lues extrema\nuexaret et inauditae calamitatis exemplo per totam domum\ncorpora aegra procumberent, Martini per Å‚itteras inplorauit auxilium.\nquo tempore uir beatus t rem esse promisit difficilem inpetrari:\nnam spiritu sentiebat, domum illam diuino numine uerberari:\ntamen non prius destitit septem totos dies totidemque\nnoctes orando et ieiunando continuans, quam id quod exorandum\nreceperat inpetraret.\nmox ad eum Lycontius diuina expertus beneficia\nperuolauit, nuntians simul et agens gratias, domum suam\nomni periculo liberatam. centum etiam argenti libras obtulit,\nquas uir beatus nec respuit nec recepit, sed priusquam pondus\nillud monasterii limen adtingeret, redimendis id captiuis continuo\ndeputauit. et cum ei suggereretur a fratribus, ut aliquid\nea eo in sumptum monasterii reseruaret, omnibus in angusto esse\nuictum, multis deesse uestitum: nos, inquit, ecclesia et pascat\net uestiat, dum nihil nostris usibus quaesisse uideamur.\nSuccurrunt hoc loco illius uiri magna miracula, quae facilius\nadmirari possumus quam referre. agnoscitis profecto quod dico:\nmulta sunt illius, quae non queant explicari. uelut istud est,\n\n\n\n\n\n\nquod nescio an ita, ut gestum est, a nobis possit exponi.\nquidam\ne fratribus - nomen non ignoratis, sed celanda persona est, ne\nsancto uiro uerecundiam fecerimus - quidam ergo cum ad fornaculam\nillius carbonum copiam repperisset, et admota sibi sellula\ndiuaricatis pedibus super ignem illum nudato inguine resideret,\ncontinuo Martinus factam sacro tegmini sensit iniuriam, magna\nuoce proclamans, quis, inquit, nudato inguine nostrum incestat\nhabitaculum? hoc ubi frater audiuit et ea conscientia quod increpabatur\nagnouit, continuo ad nos cucurrit exanimis, pudorem\nsuum non sine Martini uirtute confessus.\nQuodam itidem die, dum in area, quae parua admodum tabemaculum\nillius ambiebat, in illo suo, quod nostis omnes,\nsedili ligneo resedisset, uidit duos daemones in excelsa illa, quae\nmonasterio supereminet, rupe consistere , inde alacres ac laetos\nuocem istiusmodi adhortationis emittere.: heia te Brictio, heia\nte Brictio. credo cernebant miserum eminus propinquantem, conscii\nquantam illi rabiem spiritus suscitassent.\nnec mora, Brictio\nfuribundus inrupit: ibi plenus insaniae euomit in Martinum mille\nconuicia. obiurga.tus enim pridie ab eo fuerat, cur, qui nihil umquam\nante clericatum quippe qui in monasterio ab ipso Martino\nnutritus habuisset, equos aleret, mancipia conpararet. nam illo\ntempore arguebatur a multis non solum pueros barbaros, sed\netiam puellas scitis uultibus coemisse.\nquibus rebus infelicissimus\ninsano felle commotus et, ut credo, praecipue daemonum illorum\nagitatus instinctu, Martinum ita adgressus est, ut uix manibus\ntemperaret, cum quidem sanctus uultu placido, mente tranquilla\ninfelicis amentiam per mitia uerba cohiberet.\nsed ita in eo nequam\nspiritus redundabat, ut ne sua quidem illi, quamuis uana\n\n\n\n\n\n\nadmodum, mens subesset : trementibus labiis incertoque uultu decolor\nprae furore rotabat uerba peccati, 88 asserens sanctiorem, quippe\nqui a primis annis in monasterio inter sacras ecclesiae disciplinas\nipso Martino educante creuisset : Martinum uero et s principio,\nquod ipse diffiteri non posset, militiae actibus sorduisse, et nunc\nper inanes superstitiones et fantasmata uisionum ridicula prorsus\ninter deliramenta senuisse.\nhaec cum multa adque alia etiam,\nquae reticere melius est, acerbiora uomuisset, egressus tandem\nfurore satiato, quasi qui se penitus uindicasset, rapidis ea parte\nqua uenerat gressibus recurrebat, cum interea, credo per Martini\norationes fugatis ab illius corde daemonibus, reductus m paenitentiam.\nmox reuertitur adque ad Martini se genua prosternit :\nueniam poscit, fatetur errorem nec sine daemone se fuisse tandem\nsanior confitetur.\nnon erat apud Martinum labor iste difficilis, ut\nignosceret supplicanti. tunc et ipsi et nobis omnibus sanctus exposuit,\nqualiter illum a daemonibus uidisset agitari: se conuiciis non\nmoueri, quae magis illi, a quo essent effusa , nocuissent. exinde\ncum idem Brictio multis apud eum magnisque criminibus persaepe\npremeretur, cogi non potuit ut eum a presbyterio submoueret, ne\nsuam persequi uideretur iniuriam, illud saepe commemorans: si\nChristus ludam passus est, cur ego non patiar Brictionem ?\nAd haec Postumianus, audiat, inquit, istud exemplum noster\niste de proximo. qui cum sit sapiens, immemor praesentium, immemor\nfuturorum: si fuerit offensus, insanit in sua se non habens\npotestate: saeuit in clericos, grassatur in laicos, totumque terrarum\norbem in suam commouet ultionem: in qua per triennium\niugiter dimicatione consistens nec tempore nec ratione sedatur.\ndolenda hominis et miseranda condicio, etiamsi hac sola insanabilis\nmali peste premeretur. uerum ista ei patientiae et\n\n\n\n\n\n\ntranquillitatis exempla referre saepius, Galle, debueras, ut nesciret\nirasci et sciret ignoscere.\nqui si istum ipsum breuiter insertum\nsermonem meum in se prolatum forte cognouerit, sciat non\nmagis ore inimici quam amici animo me locutum, quia, si fieri\nposset, optarem ut Martino potius episcopo quam Phalari tyranno\nsimilis diceretur.\nsed istum, cuius commemoratio parum suauis\nest, transeamus et ad Martinum nostrum, Galle, redeamus.\nTum ego, cum iam adesse uesperum occiduo sole sentirem,\ndies, inquam, abiit, Postumiane: surgendum est: simul tam\nstudiosis auditoribus cena debetur. de Martino autem exspectare\nnon debes, ut ulla. sit meta referenti: latius ille diffunditur, quam\nut ullo ualeat sermone concludi.\nista interim de illo uiro portabis\nOrienti, et dum recurris diuersasque oras , loca, portus, insulas\nurbesque praeterlegis, Martini nomen et gloriam sparge per populos:\nin primis memento non praeterire Campaniam:\netsi maxime\ncursus in deuio sit, non tamen tibi tanti sint uel magnarum\nmorarum ulla dispendia , quin illic adeas inlustrem uirum ac\ntoto laudatum orbe, Paulinum: illi, quaeso te, primum sermonis\nnostri, quod uel hesterno confecimus uel hodie diximus, uolumen\neuolue:\nilli omnia referes, illi cuncta recitabis, ut mox per illum\nsacras uiri laudes Roma cognoscat, sicut primum illum nostrum\nlibellum non per Italiam tantum, sed per totum etiam diffudit\nIllyricum.\nille Martini non inuidus gloriarum sanctarumque in\nChristo uirtutum piissimus aestimator non abnuet praesulem nostrum\ncum suo Felice conponere. inde si forte ad Africam transfretabis,\nreferes audita Carthagini: licet iam, prout ipse dixisti,\nuirum nouerit, tamen nunc praecipue de eo plura cognoscat, ne\nsolum ibi Cyprianum martyrem suum, quamuis sancto illius sanguine\nconsecrata, miretur.\niam si ad laeuam Achaiae sinum\n\n\n\n\n\n\npaululum deuexus intraueris. sciat Corinthus. sciant Athenae, non\nsapientiorem in academia Platonem nec Socraten in carcere fortiorem:\nfelicem quidem Graeciam, quae meruit audire Apostolum\npraedicantem, sed nequaquam a Christo Gallias derelictas, quibus\ndonauerit habere Martinum.\ncum uero ad Aegyptum usque\nperueneris, quamquam illa suorum sanctorum numero sit et uirtutibus\nsuperba, tamen non dedignetur audire. quam illi uel uniuersae\nAsiae in solo Martino Europa non cesserit.\nCeterum cum Hierosolyma inde petiturus uentis rursum uela\ncommiseris, negotium tibi nostri doloris iniungo. ut si umquam\ninlustris illius Ptolemaidis litus accesseris, sollicitus inquiras, ubi\nsit consepultus noster ille Pomponius, nec fastidias uisitare ossa\nperegrina.\nmultas illic lacrimas tam ex affectu tuo quam ex nostris\nfunde uisceribus, ac licet inani munere solum ipsum flore\npurpureo et suaue redolentibus sparge graminibus. dices tamen\nilli. sed non aspere, non acerbe, conpatientis alloquio, non exprobrantis\nelogio:\nquod si uel te quondam uel me semper audire\nuoluisset, et Martinum magis quam illum, quem nominare nolo,\nfuisset imitatus , numquam a me tam crudeliter disparatus ignoti\npulueris syrte tegeretur, naufragi sorte praedonis passus in medio\nmari mortem et uix in extremo nanctus litore sepulturam.\nuideant\nhoc opus suum, quicumque in ultione illius mihi nocere uoluerunt,\nuideant gloriam suam et uel nunc aduersum me grassari\ndesinant uindicati.\nHaec cum maxime flebili uoce gemeremus, omnium lacrimis\nper nostra lamenta commotis, cum magna quidem Martini admiratione,\nsed non minore ex nostris fletibus dolore discessum est.\n"};
