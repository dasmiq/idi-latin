var sequence = {"name":"Ambrogio Novidio Fracco. Sacrorum Fastorum Libri XII","data":"In hoc mense Ianuario Ianus bifrons fabulosus, cum sceptro, claue et naui, verificatur in Trinitate trifronte cum mundo pro sceptro clauibus et naui: nam Ianus bifrons in nube pater et spiritus sanctus erat : nato christo, addita est tertia frons: et orta est Trinitas. Tutela olim Iunonis: nunc Pauli ap.\nTempora sacra cano latium reno- uata per annum:\nSummaque cum causis, imaque signa suis.\nSancte pater, cuius nutu pia quaeque coluntur:\nAccipe lustratae relligionis opus.\nPerque altum da vela mihi ventumque ministra:\nAssuetus Cymbae tradere vela tuae.\nVera hic sacra leges, concessaque munere diuum:\nThureque quo veniat quaeque colenda dies.\nPriscaque cognosces, distent quid numina nostris:\nAucta sit vt sacri ritibus ara noui.\n\nEmendata etiam, non et mutata videbis\nCaetera: cum signis, quae nouus annus habet.\nScilicet inspicies praedicta patere figuris:\nMensibus et sanctas nominis esse notas.\nAdde quod et venies quoque tu persaepe legendus:\nInueniesque sacros, quos facis ipse, dies.\nEs tu etenim terris, deus est, quod in aethere nobis:\nCumque sedes diuis Tertius ipse tuis.\nTu quoque tranquillo Caesar me respice vultu:\nAtque tua e coelo sydera pande rati,\nInspicies et tu tibi tradita festa per aras:\nAequaque cum sancto munera patre feres.\nHanc tu nam sedem bello, pace ille parauit:\nTutaque relligio est inter vtrumque patrem.\nPraeterea vestra signantur imagine fratres:\nDum tu ensem, claues exerit ille suas.\nVtque duces illi rerum, patresque sacrorum,\nSic patres, sic vos estis vterque duces,\nAnnuite ergo mihi, laudes hic dicere vestras:\nQuae cano, cum diuis et date sacra loqui.\nSic vobis, ducibusque sacris, populoque Quirini,\nQui surgit, felix praebeat annus iter.\nRomulus Iliades cum iam noua regna teneret:\nMensibus in latio quinque bis annus erat.\nMouerat hunc rerum ratio: tempusque fefellit:\nReppulit errorem temporis, arte Numa.\nScilicet hic spatio distantia tempora iunxit:\nAddidit et menses mensibus ipse duos.\nSic quoque non aptum peragebant saecula cursum:\nCaesaris haec magni ni quoque cura foret.\n\nIllius officio celeri mora tradita soli:\nAnnus et exactum nunc sibi tempus habet.\nQuoque prius fuerant, procedunt ordine menses:\nNec series illis obfuit vlla loci.\nVenerat in terras aeterni conditor anni:\nVltima iam nugis cum foret orta dies.\nRitibus hic annus quo sacris cultior esset:\nMensi, quemque secans, bis duo membra dedit.\nMoreque Mosiadum, spatiis postrema secutis,\nSabbata de patria nomina voce dedit.\nHebdomadas Graii, nos septima iure vocamus:\nLux sua quod cursu, septima finit iter,\nSiue quod alterius confinia suscipit alter:\nPrimaque luciferis efficit hora notas.\nSiue quod orbe suo numero repetuntur eodem\nPraeteritisque dies signa duobus habent.\nLucibus his cunctis sunt numina prisca: manentque\nNuminibus dicti, syderibusque dies.\nAst octaua biceps, dum facta recenset vtrinque:\n(De domino victrix quae sibi nomen habet)\nSabbata conspicuo secum pulcherrima curru\nInuehit: et niueis alta triumphat equis.\nAttamen, inspicitis si tradita iura diebus:\nAra nec vna illis mensa nec vna datur\nCaetera conueniunt: et sunt simulachra priorum:\nPeneque nunc facies, quae fuit ante, manet.\nNanque profestus erit: per quem non iura silentur:\nFestus erit: per quem sacra decebit agi.\nNe tamen officio sic toto tempore perstent:\nHic qui festus erat mane: profestus erit.\n\nEst quoque qui patres includit: vespere quique\nSanctus: et octauo qui terit orbe forum.\nQui rogat: aut vigilat: qui festa secunda reducit:\nAnnua quique refert debita thura rogis.\nVictima quodque cadat deus his, sunt feriae et illis\nNomina: quae imponi sustinuere senes.\nVendicat alma parens, Iuno quas ante, calendas:\nAligeri nonas efficiuntque suas.\nEt Ioue depulso trinus deus accipit idus:\nTutelasque nouas sanctior annus habet.\nQui subit hos: atrum dixit, sensitque vetustas:\nNomen ab Aegypto qui modo notus habet.\nEcce sed ipse cano dum tot surgentia fastis:\nExoritur nobis, qui fuit annus auis.\nSic sed vt a sacro nunc pendeat ille Decembri:\nRiteque principium debeat inde suis.\nLaeta dies orta est: sonat aes: tonat ardua moles:\nFelicesque frequens suscitat ara focos.\nOre fauete omnes: laetis bona verba calendis\nDicite: in alterna foemina, virque prece.\nLuce bona bonus annus eat: sic dicere priscis\nIn Iani prima mos erat ante die.\nTristia nec sibi mens, nec tristia sentiat auris:\nOmina ne vulgus rebus inesse putet.\nDicta insint verbis felicia et aurea primis:\nAureus, et felix, totus vt annus eat.\nSed iam culta suos subit vtraque curia colles:\nHaecque patris faciem, Caesaris illa gerit.\nAltera more patrum Capitolia celsa frequentat:\nIn vaticano est altera festa iugo:\n\nAlare tarpeio populo plaudente senator\nExit: proque nouis fascibus hasta praeit.\nAccipiunt populum sub odoris limina flammis:\nProxima quae coeli, celsaque, templa tenent.\nQuaque rudes operum praebebant colla iuuenci:\nHostia communes accipit alma preces.\nItur: et hesterni lectis ineuntur honores:\nAtque suum sequitur per fora quisque ducem\nMartia signiferos iam spectat Roma tribunos:\nSceptraque de summo tradita mane loco.\nSensit ebur pondus: vix tota statur in arce:\nTresque sedent: dicunt qui tria verba: viri.\nAccipiunt monitus patrio de more vocati:\nRiteque solenni prospera verba die.\nInterea, aeternus quia coeli limina seruas:\nAd superosque aditum tu mihi primus habes.\nTrine parens rerum, Ianum qui denique formis\nAntiquum vt superes, nunc tria colla geris.\nQuod sacra cum causis paro dicere vera per annum:\nSignaque, iam coelo reddita certa tuo.\nEst homini si fas voces audire deorum:\nVatibus vt castis ante fuisse putant.\nIpse refer: Ianus, de quo sunt nomina mensi:\nVnde biceps (lateat cum deus ille suos)\nQuisue sit: atque tibi cur est nunc forma triformis:\nQuam modo nos templo cernimus esse tuo.\nAdde simul triplicem cur non coluere priores:\nCredibile est veterum te prius esse deis.\nHoc ego sic sumpta dicebam forte tabella:\nVndique quum fundi lumine visa domus.\n\nAdueniente deo, sensi loca iuncta moueri:\nVisus et est oculis ora referre meis.\nNon tamen hunc uidi (procul hinc mendacia vatum)\nFlamma sed in tota creuerat ipsa domo.\nProtinus ex imui, atque metu riguere capilli:\nExcidit et digitis sumpta tabella meis.\nTunc velut ex alto tandem mihi reddita vox est:\nHosque deo visa est ferre latente sonos.\nPone metum vates, melioris conditor anni:\nDictaque percipias, me referente, mea.\nCondere quod sacros voluisti carmine fastos:\nPrimus et ad causas ora referre nouas.\nFas fuit, vt posses me nunc audire loquentem:\nSaepe quod et patribus contigit ante tuis.\nAnte Chaos eum sim: nec me rudis illa vetustas\nNosceret: ad fictos rettulit acta deos.\nPrincipe me vasto sunt haec data corpora mundo:\nCum mare, cum tellus, sydera, massa forent.\nQuodque duos vultus rerum fert forma mearum:\nAncipitem finxit rebus inesse deum.\nPraeterea expulsae per me cessere tenebra:\nSolque die currus, lunaque nocte tulit.\nIre redire solent, aperire et claudere coelum,\nSolis equi: inde poli ianitor ille fuit.\nSic ea, quae longi sibi sumpsit temporis acta:\nOmnia iam senis nostra diebus erant.\nIain erat nobis cognomine, nomine Noes:\nVir prudens, idem fortis ad arma tamen.\nFuerat humanum genus in noua crimina: quum iam\nAetheris indomitas mittere cogor aquas.\n\nCondere praecipio viuentum semina ligno:\nHaud mora: praeceptis paruit ille meis.\nSumma natant orbis: referens animalia puppi,\nDeucalioneas, me duce, fugit aquas.\nCogitur eiectus diuersas quaerere terras:\nCumque suis varias carpere in orbe vias.\nHinc te Roma petit (sed nondum Roma manebas)\nHetruscumque iugum Tybris ab amne subit.\nSic nomen fecere deo: velutique vocatus\nIainus a Iain, Ianus in vrbe fuit.\nArx erat huic collis: discesserat: acta minores\nDant illi: collem ianiculumque vocant.\nVidi ego vt ambages: mihi nec mea facta referri:\nVnigena clausi saecula prisca nouis,\nQuodque homini tandem meus haesit ab aethere vultus:\nEst mihi pro vero reddita forma triceps.\nQuod triplicem dubitas me non coluisse priores,\nFalleris: ignari rem tetigere meam.\nQui meus est titulus: fulmen dixere trisulcum:\nTergeminamque Hecaten: tergeminumque canem.\nTresque deas parcas: tres Gorgonas: adde Tridentem:\nQuaeque erat Alcidae: claua trinodis erat.\nHesperides totidem: totidem cum partibus orbis:\nTres charites: stygii nomina terna fori.\nHaec et plura quidem coluit sub nube vetustas:\nDum nasci ignorat virgine posse deum.\nNunc: quae obscura fuit ratio: patet omnibus: et iam\nEruta de monstris est mea forma mihi.\nOraque, quas domui, tres aspicientia partes:\nIn loca non moto vertice terna fero.\n\nDixerat: hinc grates egi: pulsoque timore,\nIllius his absens verba secutus eram.\nOmnia cum pateant: fare o diuina potestas:\nVnde deo fuerat clauis, et vnde ratis.\nPraefuerat coelo: partem spectabat vtranque\nPax, et bella illi, formaque in aere biceps.\nFinieram: dixit: rerum fuit ille figura:\nCeu Noes, clauis cui ratis ante fuit.\nNanque prius natus quam corpora vestra subiret:\nOmnia consilio delituere meo.\nAst vbi iam terris coelo demissus ab alto est:\nVnus et e vobis ambulat orbe deus.\nQuae mihi tunc menti fuerant insignia regni:\nHuic tribui clauem, sydereamque ratem.\nNauta fuit Noes: sit Petrus nauita dixit:\nCum rate dat claues, imperiumque seni,\nPerque sacras ibunt munera nostra manus.\nPraesidet hic foribus coeli: et qui venit ab illo:\nIuraque vertendi cardinis omnis habet.\nClausa aperit (nato sic visum) claudit aperta:\nFratreque cum gemino non minus ora gerit.\nSanctior et Iano, Noe et praestantior ipso:\nNunc sibi fert claues et regit ille ratem.\nColleque de Iani, coeli dum Ianitor adstat:\nEoasque domos, hesperiasque videt.\nScilicet et portis, quas sanctas dicitis: ille\nTempore dat pacem, bellaque iusta gerit,\nFratreque cum magno proprio signatur in aere.\nSintque velut triplex: cum patris ore micant.\n\nDe rate quo discas melius: licet aere vel auro\nNota sit: ante fores cernitur acta noto.\nDesierat vocem dicentis voce sequebar:\nIus ego condiscens temporis omne mei.\nCognita de Iano mihi sunt: vetus inchoat annus:\nAn satis has partes ipse December agit?\nVt mihi sunt, dixit: confusae signa figurae:\nSic confusa anni non minus ora vides.\nPrimus enim meus est: in verbo virginis alter:\nTertius est nati, sed pariente dea.\nTres licet et maneant: tres hi dicuntur et vnus:\nNaturamque mei numinis inde tenent.\nHique nouam signant, veterem meus iste figuram:\nQuae quia praecedit: tempora prima peto.\nHaec quoque prima peto: rerum quia prima creaui:\nPrimus et ad leges ianua prima fui.\nMe quoque praeponit chorus: et mea gloria prima est:\nCarmine quum extremo nomina terna sonant.\nSi tuus et nati nobis confunditur annus:\nPrincipium sacri cui dabit ara sui?\nSic ego: quum dixit: nascentis ducitur ara\nHuc mihi: vt occurram sic pater, ille patri.\nA me nam veniens in natum desinit annus:\nSurgit et a nato: sacraque gyrus habet.\nOcto inde et nobis (ceu saturnalia) luces\nDant per templa aris munera, perque domos.\nHinc quae vni dabitis: pariter sunt sacra duobus:\nAraque seiunctum non sibi munus habet.\nIngrediens Ianus res commendabat agendo:\nQui tuus est, dixi: num quoque cogit idem:\n\nNe sit iners rebus tunc prisci temporis annus:\nRes sibi libabant hac, ait: ille die.\nNe tuus annus iners tibi sit: tu sacra frequentes:\nInde sit auspicium rebus vt omne tuis.\nLuce quoque hac, dixi: praebebant vocibus aures:\nDicimus hac num nos hinc bona verba die?\nPraebebant aures veteres tunc vocibus inquit:\nPraesentes quoniam non habuere deos.\nAt quia nunc coram tibi coeli cernitur author:\nOminibus pondus praebeat ille tuis.\nFinis erat dicti: dicto quum protinus addo:\nQuid tuba, quid carmen, postulat ante fores?\nHaec, ait: ob natum gratari forte solebant:\nGaudia praeuertens nunc sibi nummus habet.\nCarmina cantantur: cantatis aera petuntur:\nSim tuba, sim Cytharae, sim tibi carmen ego.\nDulcia palma dabat, cum palma carica priscis:\nNos quoque cum trita cur nuce mella damus?\nPraeterea, tempus haec cum natale requirat:\nCum non nascaris: cur stipis aera petis?\nAn veluti priscis nos praecipis acta referre?\nOmen vt aera ferant? dulcis vt annus eat?\nNascitur ante mihi: legi nunc nascitur inquit:\nEstque ea natalis vtraque dicta dies.\nDulces aere dato sic instauratis honores:\nNec minus hac, illa munera luce placent.\nCaetera ne quaeras: proprio tibi plenius anno\nIlle canet: stabit quum puer ante pecus.\nTunc ego: cur non est pariter communis et aedis?\nEst honor, est eadem si focus ara tribus?\n\nEst laterana meo: madet illic ara cruore:\nQuem puer octaua fuderat ille die.\nPincia tecta manent, hortorum proxima colli:\nElysii titulum qui tribus vrbe facit.\nHinc vaticanum, non moto pectore, tectum:\nCoeliolum cerno: Ianiculumque simul.\nDixerat: et si quid iam quaerere forte volebam:\nPosce ait: hinc certa nam tibi voce dabo.\nTunc ego sic: verbo pater o qui cuncta creasti:\nRex, Pater, et Caesar, tres tua regna tenent.\nAethere tres vnus vos sydera pace tenetis:\nDa rogo: pace hi tres inferiora regant.\nHaec ego: quum subito nutu tremefecit Olympum:\nTerque tonans micuit: ter tonuitque micans.\nCumque sono in liquidum se sustulit aethera nubes:\nIgneaque a tergo visa columna sequi.\nPax et erat: Pauli munus: quae sita per orbem\nHoc duce per terras ambulat illa suas.\nDi seruate igitur Patrem et cum Caesare Regem:\nQui terram, vt coelum trinus et vnus, habent.\nNate paterque etiam sancto cum flamine, nobis\nVnum qui facitis, tergeminumque, deum.\nVt tribus annuitis iam in pace regentibus orbem:\nAnnuite huic operi, carminibusque meis.\nInterea ad sacrum tenerae properate puellae:\nAnnus vt a vobis incipiendus eat.\nIte: sed intacta velentur corpora veste:\nHac decet in primis vos nituisse die.\nPura placent superis: laetatur virgine virgo:\nTendite iam castas vt facit illa, manus.\n\nTrans Tyberim fuerat: nunc in Capitolia ducit\nAra: trahat molles ne via longa pedes.\nLecta deo sedes fuit haec natalibus horis:\nEt titulum. partus, et parientis habet.\nMagna Iouem quondam spectavit Creta sub antro:\nSancta sub hoc sacro marmore Roma videt.\nVeiouis excelso fuit hoc quod vertice templum:\nVertice in hoc noster vedeus illud habet.\nNec tribuere Ioui sua fulmina: fulmina paruus\nHic nec habet: dextram cernite: inermis erit.\nEst tamen in foeno: circumque tuetur ouile:\nDucat vt hinc placidas signifer agnus oues.\nIuncta seni puerum miratur virgo marito:\nNon secus ad cunas quam stupet ille nouas.\nSed iacet, vt Cybeles saxo puer, ipse secandus:\nVirgo sed haec Cybele est: sed deus ipse puer.\nAnte deos populis placabant farra per aras:\nAdditaque his puri lucida mica salis.\nNullus erat culter qui aperiret viscera tauri:\nPrimitiae frugum victima pinguis erant.\nAst vbi plus libo placuerunt exta iuuenci:\nAd sacra numinibus hostia cuique fuit.\nVentum erat ex illis humana ad viscera cultris:\nNon intellectus dum petit exta deus.\nIsacus hinc nudus genitoris palluit ense:\nPalluit et gladiis Iphigenia patris.\nSolueret vt tenebras: de summo venit Olympo,\nVerus mente deus, corpore verus homo.\nHic vbi sublimi patefecit in arbore corpus:\nHac quoque qui sensit vulnera prima die.\n\nOmnibus è ligno sacrum monstrauit et aram:\nSanguineque à pecudum far redit ante deos.\nEx authore suo retinent libamina nomen:\nFarraque sunt corpus, sanguis et vnda merum.\nInque dei nostri viuunt formata figuram:\nQuodque domant hostes: hostia nomen habent.\nLuce sed hac nobis haec luxit gratia primum:\nAque salutifero sanguine prima madet.\nVnde sed hic mos est genitalia summa secandi:\nEt cur sit lux hoc nomine dicta canam.\nDum putat Abramus genus vnde agnoscere possit:\n(Auctus enim nato sederat ille suo)\nIdeus, huic dixit: saxo lanietur acuto\nPellis: ab octauo quum redit orbe dies.\nDixerat: admonitus pater intellexit: et inquit:\nFallor? an haec pellis sunt mihi signa maris?\nSic erat: aurata prodit cum veste sacerdos:\nAtque tenens pueri mollia signa, refert.\nQua nocet Adamus, meus hic hac parte secetur:\nPars eadem vt populis vulnus, opemque ferat.\nHaec dicebat: onus saxo quum pellis ademit:\nNomen, et exemplum gentibus inde dedit.\nPerstat adhuc illis vetus hic mos: pulsus ab vndis\nEst tamen et nostris res aliena sacris.\nHinc, hac luce deus quod circumciditur infans:\nLucifer antiqui nomina moris habet.\nSed data certa nota est: totique salutifer orbi\nDicitur: et titulum littera graia facit.\nProcidat omne genu: mare, tellus, sydera, venti:\nPendet ab augurio nominis orta salus.\n\nInstaurate dapes: sacrum bis tradidit ara:\nNatus enim legi est: natus et ante patri.\nBis sue laeta dies caesa est: bis Curia donis:\nBis cum melle stipem turba propinqua petit.\nHoc deus ipse probat: hoc vsus praecipit anni:\nHoc et amat ritus: sacraque nostra iubent.\nAddere consilium, sacris sua sydera rebus:\nQuaeque cadant coelo: quaeque oriantur, erat.\nSed par ille deo est: oculis qui subiicit astra:\nQuique potest pura sydera mente loqui.\nCum superis nostrum mutauit sydera coelum:\nDiuersumque ferunt lapsaque, et orta locum.\nPande vias coeli, coelo puer edite: vosque\nEst quibus aetherias scandere cura domos.\nAetheraque ingenio (si fas) supponite nostro:\nPonimus ad certos dum noua signa dies.\nPastor oues igitur septis vbi luce sequenti\nClauserit: et fusco venerit hesper equo.\nSi quis ab his terris coelo sua lumina tollet:\nEt volet humanis altius ire locis.\nId quod heri in templo, de templo cernet in astris:\nPraesepe in prima nocte nitere face.\nCreuerat ipse humili magnus deus ortus in antro:\nCesserat et nostro Creta superba Ioui.\nStramine quum immensus surgens ante ora suorum:\nAmplectensque suae colla parentis ait.\nHaec mihi pro cunis iam sint: in quo ipse iacebam:\nTu praesepe poli sydera sume mei.\nHactenus: et iecit patrio cunabula coelo:\nForma subit stellas: caetera terra tenet.\n\nVtque forent tanti monumenta perennia facti:\nQua rubet his Cancer: signa locumque dedit.\nSed cur astra suo properant decedere coelo?\nEt citius solito lucifer vrget equos?\nAddita bis senis lux est natalis ab ara:\nNominaque inspecto sydere graia refert.\nAn quia non fulsit sydus, sed syderis author?\nEffulgentis habet numinis illa notam?\nPars negat hoc: idem sed quod sit visus in antro:\nCredidit a viso nomen habere diem.\nFestum et pascha vocant: non et stata festa sacerdos\nMane sacro indicit: cunctaque spargit aqua.\nMirificamque alii dicunt: plebs nomine regum:\nInque suum vertit tempora clara forum.\nOmnibus e causis, ne certior erret origo:\nIudicio vera est prima reperta meo.\nVera sit illa licet: cur huic dare nomina reges\nPlebs putat: alternis dic mea musa modis.\nErgo dei sydus nabatheo illuxerat orbi:\nVnus de ducibus quum properemus ait.\nAttoluntur equis: arabes linquuntur et indi:\nQuique bibunt Gangen: et freta rubra secant.\nQuam cito di superi, Solymarum moenia tangunt:\nQuam cito ad Herodem fert noua fama metum.\nIam loca contigerant: suppressit lumina sydus:\nAntrum adeunt: antri pro fore nullus erat.\nVidit vt hos virgo: petimur conterita dixit\nSancte senex: foeno conuoluitque deum.\nVt venere duces (quod adhuc seruatur ad aram)\nAnte deum posito procubuere genu.\n\nTunc deus inspecto risit pueriliter auro:\nExtensa donum continuitque manu,\nFit mora: mirantur numen tam paupere tecto:\nTamque fere nuda ponere corpus humo.\nHerba torum dederat: fuerant cui sydera lectus:\nCuique casa angusta est: huic domus ante polus.\nDiscite magnanimi sublimia temnere reges:\nPluribus ad superos haec via fecit iter.\nHaec aliquis dixit: regesque hos credidit idem:\nA quibus hanc dictam plebs putat esse diem.\nSed cur regna vocant: cum sint conuiuia: dicam:\nQuid clamor, quid fax, quid chorus ipse petat.\nNox erat: admonitu forte illis mota diebus,\nAnte dei stabat rustica turba casam.\nConuenere duces, pastoralisque iuuentus:\nBruma erat: imponunt grandia ligna foco.\nStabat adhuc tenero vestitum gramine pratum:\nFesta parant: festis expediuntque dapes.\nPrima duces retinent loca vincti tempora lauro:\nDiscumbuntque alii: qua facit herba torum.\nVina dabant famuli: laudabant vina bibentes:\nFinis erat: choreas implicuere rudes,\nParsque facem gestat: pars velat cortice vultum:\nParsque canit stipula: certaque verba refert.\nForma manet facti: reges imitentur vt ipsos:\nConueniunt: festos instituuntque dies.\nNocte coronatis quae hesterna clausa placentis:\nVenditur: vncta croco culta Popina tuo:\nSors datur: illa faba est frustris inuenta: iocosum\nVnde solet nomen regibus esse nouis.\n\nLectus erit: parat ille suo conuiuia sumptu:\nSaepeque collata sunt ea grata stipe.\nPocula praebentur: prorumpit in aethera clamor:\nRex et io ingeminant: rex tamen ipse bibit,\nOcia sunt epulis: : exercent nocte choreas:\n. Atque prometheam sydus in orbe facem.\nOra tegunt: et quae creuerunt temporis vsu:\nScenaque dat ludos: donaque Mimus habet.\nQuodque putant regum quondam sub nomine factas:\nHas epulas regum nomine regna vocant.\nAdque atras luces solitum haec producere vulgus:\nOciaque exactis saepius annus habet.\nAdiiciam sortes: et cur hac forte putemus\nNocte loqui pecudes: somnia vera dari.\nTempus, vina, iocus, lassarant corpora: quum sic\nRegibus e turba forsitan vnus ait.\nDicite signorum quaeso coelique periti:\nHuc quoque vos quando stella venire iubet.\nNum sors cuique manet? deus hic num subiacet illi?\nHocque anno nobis nunquid ouile dabit?\nStella quidem sors est: ex illis rettulit vnus:\nCuique manet: regnum pluribus illa dedit.\nHoc dabit et puero: qui sistet ouilia patrum:\nMaximus et magno pro grege pastor erit,\nDixerat: et coram pictum locat inde libellum:\nIn quo plebs simili nunc sua vota iacit.\nRisit turba notas: laurumque oleamque petiuit:\nHis et ait fatum nos quoque saepe damus.\nPhoebus amat laurum: praedicit carmine Phoebus:\nDocta Minerua: virens huius oliua fuit.\n\nVix ea: quum frondes crepitantes iecit in ignem:\nVulgus adhuc sortes vnde referre solet.\nHinc equus inde greges tunc ad praesepe iacebant:\nQuum pecus humana voce locuta refert.\nCedite: non frondes, non fatum, talus, et ars, haec\nSed deus iste puer, sed dea mater habet.\nDicta probant: contra quod sunt iumenta locuta:\nCredimus in dominos hac quoque nocte loqui.\nAbscedunt somno moniti, versaque figura:\nScilicet Herodes decipiendus erat.\nNocte quod hic somnus non illos mane fefellit:\nVulgus mane dari somnia vera putat.\nSunt quoque nunc plebi: si vos prouerbia tangunt:\nNati Epiphania festa abiere via.\nQuartus at hinc oriens vbi luce retexerit orbem:\nAccipiet Noes pro Ganymede locum.\nAut puer ideus si dedignabitur illi\nCedere: cum nectar misceat ipse Ioui,\nQuod fuit humani generis reparator in vndis:\nCum phoebo, pulso Deucalione, micet.\nIndeque ter dederit quum prima crepuscula Titan:\nDimidia Cancer parte videndus erit.\nAltera ab hac veniens hyemi discrimina ponit:\nAequaque quae abscessit: quaeque sequetur erit.\nAt quarta e coelo quum lumina tollet Eous:\nDeteget et terras: decutietque gelu.\nPandet in exquiliis vigilata nocte suburram\nIgnifer: et stabit cum sue flamma suo.\nFax et equus sua templa petent: comes ibit asellus:\nFit via iumentis: dum sua dona ferunt.\n\nFlamma quid ergo refer poscit: quid munus equorum:\nSancte senex: ritus admoneasque tui,\nHaec ego: demisso quum protulit ora cucullo:\nAtque ait extensa talia verba manu.\nRiserat hunc Balacus (dicens ostenderat ignem)\nEst mihi qui stygio factus ab hoste meus.\nInque sacerdotes tulerat ferus agmina nostros:\nPressit equum: pressum terruit ignis equum.\nLabitur: in lapsum rabidus tulit ora iugalis:\nCalcibus et morsu dilaniauit herum.\nQualis vbi Hippolytus furiis distractus equorum:\nAut qui threiciis esca feruntur equis.\nAuxerat hoc aram: casum sibi quisque timebat:\nFax et eques veniunt: gestat asellus onus,\nQuadrupedumque datur demum mihi cura ferarum:\nEt quoscunque vides nunc dare munus equos.\nDixerat: accensam grunnit quum porcus ad aram:\nPostulo: ait nostras hic docet esse feras.\nIste sed est mutilus: collo tua concutit aera:\nNoscere quo possis: ne noceatur, ait.\nAesque meum gestat: baculo quod cernis in isto:\nQuodque rogans aeger, collaque multa gerunt.\nDesierat: summo quum quid nam poste rogaui\nDe ferro soleae crura ue secta, volunt.\nFerro vota notat quadrupes: sed crura furoris\nPostibus haec pendent admonitura mei.\nFoemina, virque, tibi quare, quum furta queruntur:\nTollunt ante tui numinis ora facem?\nFoemina, virque, mihi facit hoc: subrepta neganti\nProuocet vt flammas ignis ab igne meas.\n\nMe quoque coguntur fures in verba vocare:\nEt sacra tangentes numen adire meum.\nVera negant: iurant: odit periuria flamma:\nIraque virus habet saepius inde mea.\nDixerat: ante focum ceu nudos stare lupercos\nQuum video: causam rettulit ille mihi.\nSub Ioue sic nudus toleraui frigus et imbres:\nCernere quaeque tuli corpora nuda placet.\nHaec mihi: velabant ardentia lumina sacrum:\nCur rogo: placatur ignis ab igne refert.\nProspicio: stabat depictus ad arcta viarum:\nQuaero: cum igne locos vt venereris ait.\nOua ferebat anus: persona sonabat ad aram:\nDet causam vulgus: det tibi dixit anus.\nHactenus: et solium pressit sublimis aceruum:\nStabat et ante pedes multa tabella seni.\nDona ferebat eques: capiebat dona minister:\nDumque capit: capta pro face spargit aquam.\nTurbaque fit tecto: tota clamatur in ara,\nCum daret hoc epulas: cum daret illa preces.\nErgo pater dixi: tecum sit cura tuorum:\nIn parthosque ignes, et tua tela iace.\nVaticana tui pueri sacra templa subibant\nSaxia: erat domini prima quod orta dies.\nItum erat huc: sacrae coram sonuere sagittae:\nLucifer et pleno tempore quartus erat.\nTunc ego: cui referam sacrum socio, ne tibi, ne?\nEx adytis inquis quum Fabiane mihi.\nQuod referes vni: referes studiose duobus:\nNomine quum simus: non sumus igne duo.\n\nAdsis ergo mihi dixi: qui spicula torques:\nQua via, qua porta est, nomine dicta tuo.\nNude quid expectas: nudus stat diuus ad aram:\nNudus obit: nudus corpora nuda petit.\nIueris: hac factas venereris nocte sagittas:\nDurus et articulos annulus orbe iuuet.\nSenserat hic vulnus: quod vulnus senserat aufert:\nAtque dat his dictis ausonis ora fidem.\nNeglectus sua tela capit: prece sumpta recondit:\nQua fuerit pictus, si sapis ille, caue.\nSed satis haec: maias reuocat quum belliger aras:\nTunc mihi tunc magna voce sonandus erit.\nNomentana vocat: silet appia: postera lux est:\nIreque succinctas aspicit illa nurus.\nDiua faue: niueo cui factum nomen ab agno:\nMusa mea est sacri si studiosa tui.\nSi tua deduxi mecum qui sacra viderent:\nEt si deductis non via longa fuit.\nEcce coronato sed victima fertur asello:\nOre fauete: agni sunt tamen illa duo.\nPonitur ante focos: connubia laeta puellae\nPoscite: bis nupsit nam pia virgo deo.\nQuosque tulit longos orate ad colla capillos:\nRepperit vnde sibi saepe puella virum.\nSed iam spargit aquam: iam concinit ore sacerdos:\nSubsecat et vellus: poscere cuique licet.\nPar erit hoc cerae: fuerit qua corpore tonsum:\nCorpore id hac nostro ferre putatur opem.\nAnte suum reges cingebant vellere pectus:\nPantherae Euander: Romulus ipse lupae.\n\nMos venit ad patres: agni de vellere torquis\nAlba sit: at virgo pectine densat opus.\nInsuitur lino solenni fascia plumbo:\nSacraque fit munus patribus inde nouis.\nAnte tamen bustis fratrum requiescit ad aram:\nSanctaque fit tactis ossibus, aucta prece.\nHinc viuum comitatur herum: nec morte relinquit:\nCui quod gesta palam, pallia nomen habet.\nPontificis fieri capitis quoque tegmina credunt:\nLanigeri vnde docet se gregis esse ducem.\nPellitosque sui proceres circum aspicit agni:\nHi pro quo similes in statione manent.\nTeste natatoris populo data dona sed arae:\nQuoque modo venit: victima bina redit.\nDumque tamen redeunt: populo velluntur eundo:\nEt pietas illis et via longa nocet.\nAut breuis: aut dempta est his lana: feruntur ouili:\nCrescat vt haec: placidas inter aguntur oues.\nAntiquique memor moris comendat euntes\nPastor: et Agnetem nunc colit: ante Palem.\nQua patri est Baccho: tibi qua Constantia templum:\nInterea recreant corpora fessa nurus.\nParsque fabas poscit: violas pars nacta: lacertas\nDum pauet: approperant tempora veris ait.\nSi qua parens facta est: natos imponit asello,\nNon secus ac agnos pertulit ille modo.\nPerque viam uectis longam ientacula praebet:\nHoc et ait vobis cras quoque fiet idem.\nPostera lux aderit, sacris operata duobus:\nQuum complexa suos laeta resumit iter.\n\nEt nomentana dudum lassata: subibit\nQua titulus portae est: qua tibi Paule viae.\nNox vbi quarta suo diffundet sydera coelo\nAnguis ab ensifero pulla venena feret.\nVt perhibent: illa nam ponit nocte veternum:\nEt capit a tristi gramine pastus opes.\nZona refert anguem: nulli sit proxima lecto:\nQuam procul est illo: tam procul anguis erit.\nIlle torum primi violauit dente parentis:\nSecubet hac coniux nocte pudica viro.\nMensis ab extremo lux septima fulminat ense:\nEt ducis a verso pectore nomen habet.\nEst sed clara dies: auidi gaudete coloni:\nQuamlibet hic vobis fertilis annus erit.\nBella gerunt venti: gaudebit sanguine Mauors:\nNubila sunt: aderit cum lue dira fames.\nNe quis vana putet: seruauit signa vetustas:\nNotaque tarsiacis esse feruntur auis.\nOrbes anguis habet, conformes orbibus anni:\nVnde seni credunt talia iure dari.\nIam dicturus eram: cur illi pareat anguis:\nVoce sed a iuuenum munera mensis erant.\nNunc quoque conuersas sibi postulat ara puellas:\nQuae, quia conueniunt nomine: thura ferunt.\nQuarta repellebat radiis Aurora tenebras:\nOptabam rostrum corue referre tuum.\nIpsa sed adueniens iterum rem intercipit Agnes:\nAnte trifontanum diua secunda diem.\nQuae sequitur festis reserabit quattuor aram:\nInter quae coeli tempora scala petit.\n\nQuisquis es: hic diuum supplex veneraberis ossa:\nProximus ex illis nomina collis habet.\nPectore qui dudum verso conuerterat ensem:\nInque dei partes hospes ab hoste redit.\nSubdiderat stratus romanae colla securi:\nOraque tot populos quae docuere deum.\nEx humeris subito, quum saeuae vulnere dextrae\nTer caput assiliens, fonte ter edit aquas.\nTres totidem casus construxit fontibus aras:\nPerpetuumque trium nomine dixit opus.\nQui profitere deum gradibus descende per vndas:\nSpargeque descendens ter tibi rore caput.\nTer bibe: numen habent: nostris mendacia verbis\nSint procul: incolumis qui bibit inde redit.\nPostremi obscuram si quis mirabitur vndam:\nPlus terrae dicat, plusque cruoris habet.\nOmnia reddentur madido felicia ramo:\nTecto si pure sumpta feratur aqua.\nSiue quod illa suis saluos agit haustibus aegros:\nInque suas vires languida membra vocat.\nSiue quod est domini de nomine nacta salutem:\nSaluia sit quamuis: saulia nomen habet.\nIlla quod est eadem quoque nomine dicta perennis:\nSoluitur et primus quod mihi forte labor.\nDa pater: es tu etiam studiis quia gloria nostris:\nHoc tecum vt sacro fonte perennet opus.\nExplicit Liber primus.\nIn hoc mense Februario, ramus lauri, virga pinea, lana, farra cum sale, purgamina fabulosa verificantur in faculis cereis ex filo lanae bombicinae, et sale aquae sanctae, qua illis benedicitur in purificatione, et hostia ex farre: suntque illae cum his vera purgamina. Tutela olim Neptuni? nunc Petri apost. piscatoris.\nPrimus habet finem cum primo mense libellus.\nEste duces Elegi cura secunda mei.\nIam te alii Caesar: nos sacra canamus et aras:\nRes licet haec breuibus sit quoque magna rotis.\nVt sit: erit laudi: pater hanc modo sancte sequaris:\nAuspiciis cuius per freta vela damus.\nFerre Ioui nequeo cum Caesare ab hostibus arma:\nIreque in auratis curribus ante deos.\nQuod licet, ista tibi gerimusque, damusque, trophaea:\nSacraque cum titulis, numinibusque tuis.\nQuae, quia tam paruis didici procedere pennis:\nHaecque meis humeris sarcina maior erat.\nGrata feras: certe voluit mea musa probare:\nExiguas vires pectoris esse mei.\n\nQuare tu quoniam cum virgine sanctus ad aram:\nInueheris, primis pro Simeone sacris.\nQuanlibet adiicias, sumpto pro carmine, vires:\nHoc opus, vt duce te, quo pede coepit eat.\nNe sacrum interea fallat, ne mensis in anno:\nVnus ab adiectis iste duobus erit.\nSit licet et breuior: fert tempora quarta diei:\nBisque sibi expleto nomen ab asse facit.\nNempe quod Egeriae non viderat ante maritus:\nCum daret hunc anno: Caesar id ipse videt.\nFebrua dicebant: quaecumque piamina prisci\nPurgabant illis corpora nostra prius.\nIlla sed his laurus, pinusque, et lana, fuerunt\nRegis: cum mica, farraque tosta, salis.\nQuid facerent? culpae nondum qui virgine causam\nTolleret: incestam caede piarat humum.\nAst ea, quae nunc sunt: sint vt purgamina vera:\nDat dea cras illis purificata fidem.\nA lare pontificum poscuntur februa mane:\nIllaque poscenti candida cera datur.\nPurior haec lauro est: lanaque beatior omni:\nSanctior et pinu: farreque vera magis.\nPost primam ergo diem, nos vt distare putemur:\nHaec datur: et titulum mensis honoris habet.\nEcce sed exoritur face multa lucifer: huius\nDum vocor ad causam nominis, alma faue.\nLaeta fuit tepidis olim carbonibus ara:\nNunc ea virginei munera mellis habet.\nIgne quod his candet fax cerea nomina cepit:\nQuodque frequens hodie est, hinc sacra dicta dies.\n\nTempore non alio maior concursus ad aram:\nNon quia sacra iubent: sed quia cera datur.\nVna nec ara satis: tota discurritur vrbe:\nEt laus est multas obtinuisse faces.\nIam pater inuehitur, sacro comitante Senatu:\nQuisquis ades: celsus dum sedet, ore faue.\nAra stat: et plena munus suffitur acerra:\nDiscolor et pura cera piatur aqua.\nIamque ille e solio coetus admittit euntes:\nItur et ad sanctos per loca multa pedes.\nTeda datur: patres poscunt: poscitque senator:\nPerque gradus digni plusque, minusque, ferunt.\nAra fores pandit: felix sibi curia donum\nSumit: et absque illo rarus ab aede redit.\nGrande dat exemplum: totam nam culta per vrbem\nQuod pater hic: populo quaelibet ara facit.\nSaepe tamen nulla queritur vicinia teda:\nSaepeque nobilibus non habuisse dolet.\n. Vt careant voto: nec sint in tempore cerae:\nDentur vt his: tedis non erit vna dies\nMense sub extremo quaerentem munera vidi:\nMunera quaerenti debita cera data est.\nVnde sed est huius facis vsus, discere quaeris:\nCurque, nouis sacris, addita pompa faci.\nForte Ceres tecum mensas Arethusa petebat:\n(Non trahet in longas fabula prisca moras)\nPone sequebatur magnam Proserpina matrem:\nVer erat: ad flores rettulit ora nouos.\nLaeta sinus implet: sociis seiungitur ipsis:\nMater abit: solis restitit illa locis.\n\nRex videt vmbrarum: visaeque cupidine captus\nOccupat: et velox in sua regna trahit.\nRapta vocat matrem: clamore exterrita mater\nVertitur ad comites: et mea dicit vbi est?\nDicit vbi est? subito loca quum diuersa pererrat:\nEst tamen in nullis illa reperta locis.\nQuid faciat: nox est: nec nocte morabimur inquit:\nAccenditque faces ignibus Aetna tuis.\nFaxque fuit pinus: primus facis vsus in illa:\nRepperit: inuentae festa fit illa dies.\nNupta fuit Diti: teda hic celebrare calendas\nMandat: erat mensis manibus iste sacer:\nRoma deam coluit: Cereris quaesita quod igne est:\nInstitui pompam matris honore iubet.\nGestarique faces: fora circum has ipsa ferebat\nHesterna ardentes plurima nocte nurus.\nNascitur humana vestitus imagine: secum\nAttrahit et multo sydere nocte duces.\nRedditur et templo, mater comitata puellis:\nSacraque post primam lux ea mensis erat.\nMagna quod haec mater, mater magna illa quod esset:\nDeseruit pompam virgine uicta Ceres.\nInduit hinc vittas patrum, procerumque corona:\nEt prodit, multa conspiciturque face.\nRostra petunt: vehitur pater ostro, pictus et auro:\nVentum erit: ad populum cerea dona iacit.\nFrangitur in partes munus, fit praeda potenti:\nOmnibus et templis pene videtur idem.\nCausaque cur fiat: non est obscura: putatur\nHac matrona die non habuisse suam:\n\nMoesta domi, ritu, stetit vt forte illa, relicto:\nAnte deam rubuit: deposuitque caput.\nNox, dolor, et lachrymae, somnum fecere iacenti:\nAccipit a diua victa sopore facem.\nAduenit alipotens: segnem, immemoremque, lacessit:\nDa et tedam cum non hanc merearis, ait.\nHactenus: et manibus tentat diuellere ceram:\nVimque infert: latam reppulit illa manu.\nNititur abreptam dum sumere fortis vterque:\nScinditur in partes cerea praeda suas.\nExcutitur somno: vigilans rem repperit ipsam:\nAnteque miratur munera fracta pedes.\nMissilis ex illo faculae dependet origo:\nPlebsque facit: faciunt forte quod ante duo.\nHinc per templa furor, subit hinc noua bella sacerdos:\nFitque iocus pueris diripiturque palam.\nSaepius exustus crinem, impatiensque rapinae,\nIn medio sacras agmine linquit opes.\nGaudet magna parens facto: fierique quot annis:\nNocte quod in cera fecit vterque sacra.\nEcce sed in calidis turtur deponitur aris:\nAlbaque dat gemitus iuncta columba mari.\nPrisca recensentur grandaeui oracula vatis:\nAccipiat flammas fax data cuique nouas.\nInterea hanc dicam cur noxia pellere tecto\nCredimus, et cera saepe iuuare sua.\nScilicet ad templum, sese voluentibus annis,\nIret vt ipse senex: venerat ipse puer.\nAccipit hunc vates: vatem gerit ille gerentem:\nIn puero puer est factus et ipse senex.\n\nVidit vt hunc: ignes subito concepit: et inquit:\nViderunt oculi quod cupiere mei.\nMater aue: castas inter venerabere nymphas:\nCum nato, rerum ius erit omne tuum.\nFama sed heu, pariet vulnus: peperisse dolebit:\nHactenus: et medio est lingua retenta sono.\nPalluit his virgo: saxo et moestissima sedit:\n(Extat adhuc) et ait da meliora puer.\nIndeque complectens magno dedit vbera nato:\nFouit et amplexum: ceu modo semper agit.\nHinc nos, mane licet sancta sumatur ab ara\nThureque, et a pura tacta feratur aqua.\nQuod suus his rebus, quas dudum instare canebat:\nExitus accessit: verbaque nacta fidem.\nCredimus accensas expellere tristia ceras:\nVsibus et nostris pluribus esse sacras:\nHaec eadem dubio si non me frigore fallit:\nPrima sibi nitidi tempora veris habet.\nHaec ego: quum fateor, si das prouerbia, dixit:\nIn facis hac hora frigus abisse foras.\nSed quater his denas luces sol imperat addi:\nTactaque qua est illo: sub niue stabit humus.\nErgo quater decimos iungas ad frigora soles:\nAtque tibi haec hyemis signa manentis erunt.\nTunc quoque Roma ducum gratatur mane tribuno:\nPublica pro regno qui gerit arma sacro.\nAttamen hic, a quo castris praefectus et armis:\nVt pater ipse ducis, sic pater vrbis erat.\nDi seruate igitur nobis natumque, patremque:\nAugeat hic aras vt ducis, ille duces.\nLucifer ortus erat: templo matrona ferebat\nVirginis hesternam quam tulit aede Facem.\nSubsequor, ara breuis populo tamen apta frequenti est:\nLimina post pacis Mercuriique forum.\nHaec erat et Blasi: comitem, ritumque secutus,\nIngredior: posito procubuique genu.\nPronus adorabam: haec accendit lumine tedam:\nEt tenet accensam: dum sacra verba colit.\nInterea lanis vngebat nuda sacerdos\nGuttura: qua summis faucibus ora sonant.\nTunc ego defigens oculos in imagine dixi:\nAdmoneas ritus me pater ipse tui.\nHaec ego quaerebam: mitraque, pedoque, decorus,\nHos mihi quum subito protulit ore sonos.\nCura puer quondam carae fuit vnica matri:\nMensa aderat: piscis tradidit illa caput.\nIncidit in spinam: curuum ceu piscis in hamum:\nPraedaque fit pisci: piscis vt ipse fuit.\nQuid faceret? flebat mater: natusque iacebat:\nAtque fere in toto corpore frigus erat.\nAduocor: ore cano sacro ter carmina: terque\nVngo canens oleo guttura: viuus erat,\nSic quae visa mori nati confusa dolore,\nIn nato mater sospite sospes erat.\nHinc madidam virga protendit carmine lanam\nVir sacer: et feci quod prius ipse: facit.\nDixerat: adde facem subiunxi: vertor ad aram:\nQuum video panem qui positurus erat.\nAdde quoque hunc dixi: quum causis ille duabus\nSoluit quaesitis comiter ora meis\n\nScilicet errabam, syluis contentus, et antris:\nPorrigit Argeum qua sua saxa iugum.\nOrphea voce ferae, me sunt pietate secutae:\nPorcus erat viduae: praeda fit ille lupi.\nDetulit ante pedes: porcum lupe redde gementi,\nIussa dabam, viduae reddidit ille suem.\nCaeditur: exta dedit: panem pia iunxit et extis,\nAtque facem: munus testificata meum.\nPanis, faxque datur: quorum manet vtilis vsus:\nQuamque homini prodest: tam iuuat ille feras.\nHactenus: et sumpto tacuit mihi pectine pastor:\nVotaque collata suscipiebat ope.\nPars oleum folio: hi panem tedamue ferebant:\nParsque sacris lanis guttura nuda dabat.\nTunc ego sic: solidam mihi des in carmina vocem\nDiue rogo dixi: collaque nostra iuues.\nDictaque quo fierent: nudans ad pinguia collum,\nOre dedi iugulum cernuus, aera manu.\nNon procul hinc iunctam celebrabat Agonius aram:\nLuce quod hac regno est aucta Iacobe tuo.\nTertia lux finit venientes vespere nonas:\nAtque latet liquidas vrna tenentis aquas.\nTempus idem matres retinebit valle Quirini:\nMunera lactiferis qua capit ara focis.\nA penso et telis igitur cessate puellae:\nNullaque sit calathis hac operosa die.\nNocte vocate Agatham: tulerint qua nomina vocem:\nLac veniet matri: flammaque nulla nocet.\nCorpora nam flammis sacrauit, et vbera ferro:\nTestis erit Catane: virgo quid igne valet.\n\nScilicet eueniunt quoties incendia tectis:\nEt furit: humana nec cadit ignis ope.\nVirginis a velo sua per certamina victus,\nContrahit extincto Mulciber igne caput.\nSed nunc ignis abest: cures lactaria matres:\nPoscat et hinc munus crebrius ara tuum.\nQuae venit, aeolio Boreas licet insonet antro:\nMulcebit Zephyris aequora tota dies.\nTertia lux oritur: ventis ne nauita credas:\nDiuersam faciem nam gerit ista sibi.\nAliger hinnit equus: Pallantida poscit eandem:\nNoster in assueto puluere currus eat.\nForte dei mater comitata sedebat amore:\nStraminis ad cunas, numinis ante bouem.\nAduenere duces, coelum sydusque secuti:\nTres fuerant: ex his primus adhinnit equus.\nNato gratus erat, firmis adoleuerat annis:\nMuneris hinnitus fit memor acris equi.\nVersus enim huic mitis nos et mox astra petemus\n(Sic placitum) coelum tu quoque dixit adi.\nFinierat: precium vocis quo grande teneret:\nDe coeli fictus Pegasus arce cadit.\nQuaque cadit, celer hic velut e ceruice Medusae,\nTradita gorgonei signa recepit equi.\nTunc quoque quum vento, quum plenus nubibus aer:\nAethereis pisces Phoebus adibit equis.\nQui modo fert claues, tendebat in aequore rete,\nTalia tendenti quum mouet ore deus.\nAequora qui conto rimaris: findis et alno:\nAd sacra, sic iubeo, iam mea Petre veni.\n\nAltera lympha manet tibi: retibus altera praeda:\nDixerat: aequoreas ille reliquit aquas.\nIndeque de multis, quos iactu cepit in vndis:\nProiecit pisces laetus in astra duos.\nProiectisque inquit: vitae monumenta prioris\nEste: frequens populus iam mihi piscis erit.\nDixit: et vt fuerant iacti, nodantur in astris:\nHic patrium et Boream respicit, ille Notum.\nInde vbi se tollet nitido Tithonia vultu:\nEt pellet gelidae candida noctis equos.\nThura sibi poscet: quae fert ab Apolline nomen:\nParuaque supplicibus dentibus ara datur.\nHinc decor, hinc risus, hinc vis, et vita fouetur:\nOrdine sint ergo te rogo diua suo.\nQuemque tibi tuleras, illis depelle dolorem:\nPraeterea quicquid posse nocere putas.\nEst et si qua grauis tandem ventura senectus:\nEfficias ne tunc os sit inerme meum.\nNomen iuleo cui factum nomine, templum\nOrnat, erit quum bis fluctibus orta, dies.\nCui dea venandi curae, cui bella placebunt,\nQuique peregrinis gentibus hospes erit.\nQuique greges pascit, spatium cui grande viarum,\nQui mare, qui terra noxia tela timet.\nThura ferant illi: seu viti poscat ad arcum:\nProxima iordano seu velit ara iugo.\nVnde sed hic poscor cognomen ab hospite sumpsit:\nCurque tibi firmat nocte viator iter.\nHauserat imprudens sacer Oedipus ense parentes:\nVocibus impulsus perfida cerua tuis.\n\nPoena sit vt culpae: nemus intrat: conspicit amnem:\nAuctus at hybernis ille fluebat aquis.\nSaepe viatores tumidis incluserat vndis:\nSaepeque voluebat corpora mersa vadis.\nSolue nefas inquit sine ponte sine obice torrens:\nDixerat: et saeuas ponte ligauit aquas.\nCondit et hospitium violentae margine ripae:\nHospitis et curam praetereuntis habet.\nGratis (mira fides) bonus excipiebat euntes:\nIpse herus, ipse comes, ipse minister erat.\nLaudat facta deus sanctum cognoscat vt vsum:\nAligeri vultum dissimulatus ait.\nIussa puer subiit: lacerum capit vlcere corpus,\nEt miser in ripa fluminis optat opem.\nNox erat: e tecto vocem miserabilis audit\nSedulus occurrit: prospicit: aeger, erat.\nSubiicit huic humeros: tollitque in tecta gementem:\nStipitis hesterni suscitat igne focum.\nFlamma fit: vt tecto miserum iam fouit et igne:\nDat mensam: vires colligit ille data.\nAdmouet hinc lecto, sed quo requieuerat ipse:\nLuna fuit: lecto sustulit ille caput.\nViderat hunc: tacuit: tenues quum lapsus in auras\nSic puer: a culpa solueris hospes ait.\nDixerat: et pennis, coeloque, receptus abiuit:\nAligeri et titulos hospitis iste tulit.\nQuodque viatores constructo ponte tuetur:\nIn media facilis, compositusque via.\nInuocat hunc, quoties iter vrget forte, viator:\nSiue pedes graditur, siue feratur equo.\n\nHuius et interdum se munit imagine cautus:\nSaepius et tutus carmine carpit iter.\nDicere quaerebam cur est venatibus aptus:\nSed fert accipitrem condita pelle manus.\nCurque iuuat bello: torques demonstrat et ensis:\nQuosque equitis cultus corpore miles habet.\nCaetera praeterea vulgo manifesta putaui:\nSaepe sua multis quae patuere fide.\nRestat vt admoneam: properes ne nupta maritum:\nOblitus hic, nescis? caede parentis erat.\nFesta valentino nigro portantur ab orco:\nHumida quum Phoebo ter dabit vmbra locum.\nNempe putant manes triuiis errare sepultos:\nQui sapit hac discat nocte manere domi.\nA canis et carnis traxerunt nomine nomen:\nEt miserum vulgus vana timere iubent.\nAnte figurabat (testis sit vt ipsa vetustas)\nIn volucres cantu Nenia tristis anus.\nEsse putant illas, ducentes nocte choreas:\nEt media turpes exululare via.\nPars ait e tumulis vmbras exisse: quod olim\nRoma parentales deserit ipsa dies.\nHoc quia facta putant, remanent vestigia, mense:\nAntiquo plebem sollicitantque metu.\nFictaque posteritas inuentis nomina fecit:\nCum voret infernus corpora nostra canis.\nQuicquid erunt: pueros terrent hac voce parentes:\nDum prohibent matrum deseruisse sinus.\nAere sublimi cras garrula pendet hirundo:\nQuodque cupit, veris nuntia, tardat iter.\n\nScilicet alternant gelidi dum frigora venti:\nTam celeris poterit poenituisse viae.\nEt tamen exactis quum quartus ab idibus Eos\nRespiciet terras: reddideritque diem.\nHorridus a Zephyri Boreas depellitur aura:\nMitior et terris quam fuit illa venit.\nAttamen hic Zephyrus Chelidonia nomen habebit\nGraia quod huic titulum primaque hirundo dedit.\nQuartus habet nubes, atque illis lata ciebit\nAequora: nec seruat lucifer iste fidem.\nHinc vbi de coelo Romam spectauit Apollo:\nTertiaque exactae tempora lucis erunt,\nQuisquis ades patribus gratare potentibus: illa\nLux ebur his primum pontificale tulit.\nQuo feror? exiguis elegis maiora requiro:\nRes haec alterno non erat apta pedi.\nQuo pius Aeneas, quoque ore est dictus Achilles,\nHoc dicenda dies, hoc foret ipse senex.\nErgo sancte pater, felix tibi curia quando\nCessit: et a superis munera primus habes.\nProsequor alterno solii dum pectine laudes:\nCum duce clauigero clauiger ipse faue.\nPontificis quae sit dicam noua forma creandi:\nSedis et ornatus: vndeque dicta dies.\nClauibus acceptis aperire, et claudere coelum,\nAntiochi clara fas prius vrbe fuit.\nMira dabat populo: premitur quum carcere nauta:\nFacta gemunt fratres, instituuntque preces.\nSoluitur: et collo populi defertur in ora:\nAdmirantur: habet nomina graia pater\n\nSigna dabat dextra, numero veneratur ab omni:\nOscula dant pedibus: sistitur ante deos.\nNon secus ex altis quam quum nouus aedibus ipse\nExit adorandus: conspiciturque palam\nFundit opes populo: miseris dat munus egenis:\nHocque sedet quoties: nunc pius ille facit.\nFesta dies facta est: iterumque redibat in annos:\nMos manet in sacris: rursus et illa redit.\nInterea patris signatur sella figuris:\nVnde modo huic signis sculptile substat ebur.\nClauiger Alcides: et Petrus clauiger ipse:\nMagnus vterque animo: fortis vterque manu.\nClauibus hic: humeris coelum quoque substulit ille,\nHuic labor, huicque chorus iam duodenus erat.\nVenit ab Alcide quae maxima dicitur ara:\nVenit et a sancto maxima dicta sene.\nHinc ne vana putent patres, aetasque sequentum,\nSella tulit pisces, Herculis acta tulit.\nSed mutata vides: nec sunt conformia primis,\nSingulus ad sedem singula signa refert.\nAuget honor cultum, semperque augebit in annos,\nSignarique placet: facta sed inde manent.\nSede quod ergo illa vectus, dixere cathedram\nIure diem: graius sit licet illa sonus.\nRestat, vt vnde notas epularum traxerit, edam,\nZona quid et gyro postulet ipsa suo.\nSederat, adueniunt: consistunt ordine: nomen\nRes habet: instituit iura, modumque, dedit.\nStabat honor sacris: titulos Ecclesia cepit,\nGentibus et rebus nomina Christus erat.\n\nRoma deum sedes, quis nescit dicta priorum:\nVt sit nostrorum: hanc iure petamus ait.\nFinis erat dictis: circum fremuere sedentes,\nHuc eat et sedes vox erat vna patrum.\nHaud mora: sunt omnes coelesti numine moti,\nItur ab assyriis in sacra tecta Remi.\nHostia contigerant: pueri, matresque, nurusque,\nIpseque cum mista plebe Senatus adit.\nPompa fit: attollunt apices ante ora diales:\nCandidus it coetus, sacraque membra chori.\nSedeque suscepta collumque et pectora lassant:\nIlla fora ingreditur: celsaque templa subit.\nExcipitur plausu, et velata frondibus ara:\nPonitur et summo cum patre sella loco.\nOscula dant pedibus: spectant, adeuntque, sedentem:\nEt sancta accipiunt prospera signa manu.\nFitque dies celebris: primae coniuncta secunda\nLux fuit: atque sacris festa dat vna duo\nForte epulis illis celebrabant iusta diebus:\n(Summa aperit: claudit manibus ima patet)\nRoma parentales ad sellam rettulit aras\nIpsa suas: epulae sacraque dicta dies.\nRedditur is coelo solii reuerentia mansit,\nNullaque ab hoc primo pondera sensit ebur.\nNullus et est ausus tentare vocabula primi:\nVt sit causa alia, hinc nomina sorte petunt.\nSella vacat: medio stabat moestissima templo:\nQuique loco seruet rite minister erat.\nItur ad hanc: coeunt sacro, matresque, virique,\nOscula dant memores: suppliciterque colunt.\n\nSigna loci tangunt: se soluunt ordine Zonis:\nHasque loco imponunt: subiiciuntque manu.\nAccipit: acceptas cingit: redditque minister:\nMensurasque vocant: orbe quod aequa ligant.\nCoelum aperit clauis: Zonis incingitur aether:\nHocque erat in terris nactus vtrumque pater.\nProtinus a sella cingebant corpora nodo:\nQuaque pii cingunt: parte iuuare putant.\nOmnia posse fidem credebant sacra colentes:\nPro superi: pietas quo prior illa fugit?\nFacta manent igitur: vulgusque accepta secutus\nQuod fecere: pius hac quoque luce facit.\nScilicet accedunt: ritumque secuntur auorum:\nQuaque illas cingunt: parte iuuare putant.\nAegra toro nupta est: spernit Lucina vocantem:\nCingitur: a partu soluitur illa suo.\nVrunt forte latus cruciatus: cinge perusto\nProtinus abscedunt: deficietque dolor.\nTacta seges crescit: sterilis si cingitur arbor:\nQuot dederat flores: poma tot inde dabit.\nVenerit insitio: coniungit clauis aperta:\nClauis adoptiuas et reserabit opes.\nCuncta sed haec fieri: si nodus ob ambiet aequus:\nZonaque si sacrum per loca tangat ebur.\nSique viae cura est: stat porticus addita templo:\n(Munus enim ingressus non habet omnis idem)\nCardine sublimis qua ianua stridet aheno,\nEt letum in foribus, festaque patris habet.\nPoste sedet summo venerandae ianitor aulae:\nLegitimumque facit sub pede celsus iter.\n\nHac puer intrantes solers exclamat emaces:\nOblatoque vagus munere cogit emas.\nHoc pia simplicitas, hoc sanctum repperit aeuum:\nTunc casa quum fratrum parua Senatus erat.\nStabat ab exquiliis nondum breuis ara sacellum:\nCum prece quo libum, vinaque prima, dedit.\nMoenia nec muris Leo cinxerat alta sub vrbe:\nVnde locus nomen quod sibi cepit habet.\nAtria qua nunc sunt: nemus assurgebat et herba:\nPascebatque suas per iuga pastor oues.\nTempla coronabant raro: casa templa fuerunt,\nAureus hic Crater, fictilis ante fuit.\nMembra dei ligno pendebant simplice: vixque\nExigua poterat tendere in aede manus.\nCura placere deo tantum fuit: astra merere:\nEt superos multa conciliare prece.\nNon erat in stipula, aut facto de cespite lecto,\nSaxa per, inque solo tunc iacuisse pudor.\nDiuitias regum felix superabat egestas:\nVictaque sub pedibus summa iacebat opum.\nCrimine semoti patres sua sacra colebant:\nDeque deo sermo, curaque semper erat.\nVenerit vt summo moriturus ab aethere terris,\nStraminea vtque redit victor in astra casa.\nQuique amor argenti nunc est, et diuitis auri:\nGloria, et ambitio, non leue crimen erant.\nLegibus his quondam tria sunt fora victa Quiritum:\nEt domus Euandri, templaque prisca deum.\nQui locus imperii fuerat celeberrimus ille\nNunc velut ante Remum, collis et herba viret.\n\nPascit oues idem palantes: pauit vt ante,\nAquibus ex vero mons sibi nomen habet.\nCuriaque illa ducum specus est nunc alta ferarum:\nViperaque obrepit: qua modo Caesar erat.\nAnte palatinus, nunc vaticanus Apollo est:\nNon idem est: sed idem nunc quoque nomen habet.\nAt sacra res postquam sibi vires altius egit:\nVenit et a paruis rebus in astra locus.\nExquiruntur opes: nec cura est quaerere coelum:\nSanctior est, sed qui ditior esse potest.\nAurea tecta placent: et sunt in honore penates:\nMaior et in propria est vtilitate labor.\nQuod iuuat: hoc petitur: non quod reputatur honestum:\nDeque deo extremus, sermoque rarus erit.\nDantur opes nulli, iam nunc nisi habentibus illas:\nPauperibus clausa est curia sacra suis.\nNitimur in rectum: prauo sed vincimur vsu:\nAtque alimur vitiis: allicimurque nouis.\nQuare age sancte pater, modo qui vice numinis vsus\nOmnia fers humeris tradita rite tuis.\nSede sedens celsa, qua non est altior vlla:\nDirige commissum per sacra iura gregem.\nErrantes et oues compelle in ouilia claue:\nPasceque compulsas praecipiente deo.\nEt rege vela tuis: et praecipe qua sit eundum:\nSentiat aduersas ne tua puppis aquas.\nSed scelus esse puto, coelestia corda monere:\nSint cum non humeris inferiora meis.\nHaec ego dicebam: venit quum sanctus ad aram:\nAd solium posito procubuitque genu.\n\nErgo precor dixi: meliorque frequensque per annos\nHaec patribus redeat, pontificique dies.\nQuae sequitur caret illa nota: petit altera thura:\nSi non in luces transit et ista duas.\nQuam bene Pierides procedunt tempora vobis:\nInspiciunt vestrum numina laeta chorum.\nLux etenim patris ritum dedit illa creandi:\nIsta sibi, fratres vnde creentur, habet.\nEste procul fraudes, fastus, rerumque Cupido,\nCumque sua fallax ambitione dolus.\nCandida flamminibus lux est, reparatque Senatum:\nAtque duces quales vult deus ipse monet.\nHinc pax hinc bellum est, rerum est hinc forma nouarum:\nHinc et victus inops copiaque ipsa datur,\nNe sit in hoc error, summo hac dedit aethere ab alto\nPontifici monitus, consiliumque die.\nAtque ducem populo diuina ex aethere sorte\nLegit in exemplum constituitque patrem.\nVt llegem hanc igitur, factumque imitemur Olympi:\nSors ea quae fuerit cogor vt ipse canam.\nDiscipulos summus sibi sex, totidemque magister\nLegerat: at non quos Iuppiter ante tibi.\nPassus erat tristes communis criminis iras:\nPresserat et letho funera nostra suo.\nNempe a discipulo fuerant haec dona magistro\nQuum tulit illius proditione necem.\nFractus ob id lectus bis senis fratribus ordo:\nFacti et causa suis cognita rebus erat.\nSacrilegus, caesorque hominum, scelus aequore natum:\nCuique parens vxor, qui necat ense patrem.\n\nQuique deum patula suspendit in arbore fraude:\nArbore qui laqueo post modo ruptus obit.\nDefuerat numero: numerus reddatur vt ipse:\nClauiger huic demptum restituisse parat.\nFas vt erat: stabant duo iam pro sorte vocati:\nOrabatque deum, quem velit inde legat.\nQuum subito ille alto rutilas ciet aethere flammas:\nMatthiaeque caput flammeus ambit apex.\nPerque comas fusus serpebat tempora circum:\nPer fratrum vt pileus serpere summa solet.\nAn fuit ex illo sacris insigne capillis\nMunus? et inuentum est nobile flamma tuum?\nHaerebat capiti, pariterque rubebat vt ille:\nMirati factum conticuere duces.\nIgnis abit, surgunt, os signant, collaque iungunt:\nResque docent, et ius, suscipiuntque choro.\nIndeque testatus sacrum, dictusque Senator:\nPorrigit ad sanctos oscula prona pedes.\nAque illo ad fratres, rursusque a fratribus illi\nFlectitur: hicque docet, quam sit is altus honor.\nQuantaque Maiestas, personaque vt altera sumpta est:\nVtque sacros cultus altera vita decet.\nCastaque praecipue mandat, sectetur honesta:\nNulla sit ambitio, gloria nulla monet.\nGrata deo est inquit: paupertas, dentur egenis\nIllius auspicio quae tibi dantur, opes.\nSis et munificus, nomen fugiatur auari:\nGrande nefas auidas principis esse manus\nSacro ait: inuigiles: deus hoc quod sanguine regnum,\nSanguine quod diuum res tibi parta datur:\n\nSanguinis indueris nescis? hoc ipse colore:\nVnde toga haec tincta est, infulaque vnde rubet.\nQuique datur capiti (dabat hunc) nitet inde galerus:\nSit licet e flammis cognitus ante tuis.\nAdde huc pro templo (Christus quod fecerat ipse)\nTu quoque vti fuso sanguine bella geras.\nAra tibi nupta est sancta pro coniuge pugna\nConuenit hic digitis annulus vnde tuis.\nCardine sublimis nituntur vt hostia templi\nIusque poli hae claues cardinis omnis habent.\nFratribus et te sic nixa est Ecclesia mecum:\nOfficii serues nomina magna tui.\nTalia dicebat: monitus Matthia ferebat:\nNon secus ac patres quos legit ara nouos.\nScilicet ex illo ritum cepere minores:\nQuaeque fuit facti, nunc quoque forma manet.\nAtque vtinam maneat quoque lex morum illa per annos:\nVt pede quo coepta est res sacra semper eat.\nNempe dei hi proceres, hi sancti membra Senatus:\nHos et discipulos ille magister habet.\nSubque his iudicibus, subque his est regibus orbis:\nHos penes arbitrium, consiliumque viget.\nQui dedit hos igitur nobis conseruet in annos:\nEt faciat sanctos, persimilesque sui.\nErgo quod hunc ignis legit, sors dicitur ignis:\nVnde deus notus regibus ante fuit.\nSed gemina haec cur sic lux est, iam queritis: et cur\nAnnus et haec sextibis sibi nomen habet.\nTempore curque eadem rebus non apta gerendis\nAnte putant: et cur esse putamus idem.\n\nSolis signa morae reuocarat munere Caesar:\nTendebatque suum certior annus iter.\nVertat vt hoc semper sua sic vestigia cursu:\nTradita, ceu meta est, quae tenet vna dies.\nIllaque pro spatio tibi Februe reddita dempto:\nPene tuus qua Mars iungitur ipse tibi.\nQuartaque vbi inde sibi suscepit tempora plena:\nFit gemina: et luces concipit vna duas.\nQuodque iterat sexto venienti in mense calendas,\nIpsa suo a facto nomen, et annus habet.\nVisaque quod segnis retroque recedere priscis:\nOmen habens, rebus non erat apta nouis.\nCredimus et si illis: pallent in lite clientes:\nMerce vacant puppes: coeptaque vana cadunt.\nNec sua Mars acie sat felix bella mouebit:\nRaraque successus munera miles habet.\nDensa nec vua iugis, languentque sub arbore poma:\nEstque pecus sterilis: foenore segnis ager.\nFoeminaque ipsa toro rara est foecunda mariti:\nAtque suus fallit tempore quemque labor.\nAt si nostra iuuant: auctam deus ipse cohortem\nViderat: ergo auctus sit quoque is annus ait.\nFinierat: cernas geminatis foetibus illum:\nInuidet his Iudas: cunctaque felle linit,\nAucta cadunt: ordo pinguis peruertitur anni:\nFalciferi credunt sed tamen acta senis.\nHinc nos illa mouent: sed si iam vera valebunt:\nRebus certe annus non magis aptus erit.\nScilicet est auctus quod coeli sorte Senatus:\nSortis is et vires fertilitatis habet.\n\nBinaque arista hinc est, duplicesque in vitibus vuae:\nNataque in arboribus poma gemella suis.\nQuoque Ceres fruges, quo Pallas condat oliuas,\nVix reperit: Baccho deficiuntque lacus.\nCumque illis certat non vno foemina partu:\nVotaque sunt coeptis omnia laeta nouis.\nAtque hunc euentum successus lucis, et anni,\nMatthia e flammis credimus esse tuis.\nNeque meo versu sim visus vana monere\nNitimur exemplo dictaque pondus habent.\nHac nam sorte tua Caesar tibi traditur ortus:\nHacque manus victrix, hacque corona die.\nHinc ducis ara tuo tibi facta domestica thure,\nSustinet inuicta parta trophaea manu.\nVel modo quae nostras victoria venit ad aures?\nSaxoniae illustrem te superasse ducem?\nAngliaque effusis quod supplex facta capillis,\nAnte pedes dicta est procubuisse tuos?\nQuodque tua huic iuncti timuerunt praelia Cimbri:\nLittoraque Oceani delituere vadis.\nErgo suos merito plausit tibi Roma per ignes:\nIussit et hinc colles intonuisse suos.\nNam tibi qui fuerant, illos sibi credidit hostes:\nVisaque communi haec gaudia parta manu.\nNec te igitur ferrum, nec pallida pocula laedant:\nLaedere quae numen non potuere tuum.\nSed sunt sancte duo, faueas cum Caesare fratri:\nCum fratre vt Caesar det tibi thura diu.\nHaec ego: bisque duas luces superesse videbam:\nDe quibus extremae nomina carnis erant.\n\nProtinus inspicio referentes tempora fastos:\nDicta nec a carne est vlla reperta dies.\nInterea varie populum colludere vidi.\nAtque huic personis qualibet ora tegi.\nTunc ego sic: demens cur non stata festa requiro?\nIndicit vulgo quae vir in aede sacer.\nErgo sit a curis, et qui nocuere labores,\nFas nunc ad certos ora referre iocos.\nSunt in honore dapes, et libo mella calenti:\nEt iuuat apposito dicere laeta mero.\nConueniunt generisque gradus, stirpisque suorum:\nAtque capit plures vna patella manus.\nFilia cum cara properat conuiuia matre\nContinet et iunctum mensa nepotis auum.\nTempore cum madeant, et sint ad gaudia: debent\nOmne opus artifices deposuisse manus.\nVnde sed hic mos est, et cur discurritur vrbe:\nPersonisque tegi nos iuuat, adde dea.\nVere dapes Cereri agrestes, patrique, Lyeo\nForte dabant: fuso per sua festa mero.\nDumque dabant, liquidis coelabant fecibus ora:\nCortice ue, aut minio per loca ludus erant.\nVenit id ad Thraces, vultus hi pelle tegebant:\nPerque nemus Bacchae multa iocosa dabant.\nMoenalis Alciden, Alcides induit illam:\nInque lupercali est mutua forma die.\nAeschilus inuenit, quo foemina virque lateret:\nNostraque personis induit ora nouis.\nIdibus hinc iuuenum tibicina veste Senatum\nFallit: personae delituitque ioco.\n\nOmnibus ex istis nostrum mos venit in aeuum:\nItur et ad mensas, oraque tecta iuuant.\nBella gerunt fraudes, satiantur pectora ludo:\nEst via, sunt festis compita plena iocis.\nEt modo delectant taurilia prisca Quirites:\nEt modo per summos picta theatra lares.\nMultaque de Florae spectantur equiria campo:\nQueis vaticanum est tangere palma iugum.\nPrima palestinis defert sua praemia pompa:\nDe capitolino per fora ducta lare.\nSaepeque, nec semper dat quisque Tribunus ephebos:\nDicit agonalem martia Roma diem.\nIntermissa redit: sua sic Trieterica Baccho\nBruma corymbifero tertia quaeque dabat.\nExquiruntur opes, studio calet aemulus ordo:\nEt rerum inuentis cedere turpe putant.\nArma placent: cingit socius Capitolia miles:\nIt regio: it pictis discolor agmen equis.\nItque Senator, inest veteris sed forma Senatus:\nAtque triumphati munus vt orbis habet.\nSignifer et prisci puerorum coetus Iuli\nFertur equis: ostro terga praemuntur equi.\nOra patrum lustrant, gemmisque auroque corusci:\nPulchrior in toto non datur orbe iocus.\nDa faculas illis, volucres iurabis amores:\nPocula da, pueros dixeris esse Iouis.\nEst sua finitimis par his quoque gratia cultus:\nIllos sed Iulos, Ascaniosque, putes,\nAgmina praecedunt currus, priscique triumphi,\nScipio siue tuus, siue Camille tuus.\n\nCumque illis quot sunt, qui quaerit, forte cohortes:\nVnum addat signis, se quibus annus agit.\nTroia fuit ludus: nunc nomen agonius illi:\nA patre vt hunc reddant, te sibi Circe petunt.\nAtque acie campum lustrant: pressa area giris\nTer labyrintheis fit sinuosa viis.\nEt modo terga fugae sua dat troiana iuuentus:\nEt modo non segnis graia iuuenta sua.\nParsque orbem inuadunt hastis, oculoque lacessunt:\nPalmaque in his celeri est, si manus astat equo.\nPars oculos animosque hominum longo ordine pascunt:\nCurribus attingi sydera summa putes.\nInde dapes Cereris succedunt: sorteque lecti\nDona petunt tauri, per fora, perque domos.\nTarpeioque iugo errantes hos ludere Caesar\nSpectat eques, spatiis area summa tuis.\nLaeuaque qua antiquae spectatur porticus aulae\nTer ducti, referunt ter tibi arena iocos.\nPompa iterum instruitur, ventosaque, equiria praetor\nMox dat, qua colli nomina testa facit.\nEt quoniam eleae fuerant tibi Roma quadrigae,\nPersimiles ludos plebs velut ipsa putet.\nCurribus adnectunt lassos, pannumque, suesque:\nTestaque feruentes deiicit alta rotas.\nVltima ab his nigris dat Bacchus equiria bobus:\nPompa triumphanti sic elephantus erat.\nInstar habenarum producit pertica nares:\nNec trahit hanc, tectus sed premit acer eques.\nSulfure, et igne, viam impediunt: sic luce peracta\nCarne valet Genius festaque nomen habent.\n\nNox erit: aera sonant, diffundunt cornua cantum:\nIre Mimallonidas per fora quaeque putes.\nScirpea pro Genio velo iactatur imago:\nHinc eat externos lassus vt ille lares.\nVna dies stultos demum nos efficit omnes:\nMox de stultitia nos rapit vna dies.\nHaec eadem nostros elegos lassauit: ab illa\nMusa redi, et post hanc tu quoque pectus habe.\nExplicit liber secundus.\nIn hoc mense Martio, Mars fabulosus, qui senatui tot populos subiecit, verificatur in christo, qui conceptus, et mortuus in hoc mense est: et omnes populos ecclesiae, et eius senatui subiecit: vnde deus exercituum: non minus ac Mars, dicitur. Tutela olim Mineruae, nunc Matthiae apost.\nDebita praeteritis stat mensibus ara duobus:\nAtterritur nostris tertia meta rotis.\nAlma faue dixi: nam vt sint a Marte calendae,\nAnnus et exoriens inde putetur auis.\n\nHoc quia tu natum conceptum mense tulisti:\nVtque huius, sic hunc credimus esse tuum.\nScis dea praeterea quod mensum haud nomina muto:\nSed damus hos aris, numinibusque suis.\nEde precor sacer est praesens quo mensis honore:\nEt dux ingenio da tua vela meo.\nVix ea finieram: pia quum regina deorum\nProtinus ad vatem rettulit ora suum.\nParteque, qua roseum vertit pulcherrima vultum:\nPurpureum niueo venit ab ore iubar.\nAtque suum gremio natum complexa serenum\nCum foret: ex alto talia visa loqui.\nQuod prius ad proprium mensem vocor: accipe vates\nEt tibi tu causas temporis ede mei.\nDixerat: et nati pectus mihi contigit hasta:\nVisus eram causas et mihi posse loqui.\nErgo suo funem soluat de littore puppis:\nQuaque vocat ventus: vela secunda ferat.\nIura dabat latio sumptis Mars vtilis armis:\nAuxerat et genti regna superba suae.\nAudit in excidium veterum tamen ire deorum:\nQui domiti capiat totius orbis opes.\nVenerat: et matri surgentem legifer annum\nHoc in mense dedit: qui quoque Martis erat.\nSex ad lustra sibi iam tres adiecerat annos:\nSubiicere imperium quum parat ille patri.\nTunc sic armipotens: cum mense modo astulit annum:\nIam parat imperium subripuisse meum.\nEt mihi thura ferant? referentur limina Iani:\nDet Bellona hastam: det furor arma mihi.\n\nDenique mense meo conceptus mense peribis\nChriste meo: irati sint rata verba dei.\nDixerat: et curru solymarum vectus ad vrbem,\nOra senis cepit: conciliumque mouet.\nImpia iudaici surrexit turba furoris:\nInque deum fraudes, duraque tela parant.\nCogitur in crimen proles sine crimine nata:\nVinclaque coelestes tendit in arcta manus.\nCaeditur et summa dum pendet in arbore caesus:\nTraiicit immensum militis hasta latus,\nPoena nefas sequitur: victi iacuere nocentes:\nNec sine diffusus vindice sanguis erat.\nTestis adhuc gens est, totum disiecta per orbem:\nSacrilega tantum quae scelus ausa manu.\nVenerat ad superos domito rediuiuus ab orco:\nRomula victori sunt data regna deo.\nTerritus hoc Mauors, clypeumque resumpsit et hastam:\nNox erat: armato protulit ora deus.\nCornibus hasta tribus, nonisque ex orbibus aegis,\nFactaque de spinis aurea cassis erat.\nQuique color lunae: tunc quum sine nube videtur:\nTactaque fraternis candida flauet equis.\nQualis et argento tunc quum circundatur auro:\nTalis in aetherei corpore regis erat.\nErgo Erebi, dixit: Mauors euersor in auras\nReddor: et inuito te mea tela gero.\nMagna quod euerto: coelo quod magnus in ipso.\nArbiter armorum, militiaeque, vocor.\nMars mihi sit nomen: sum belliger: hasta cruore\nAspice, victori quam madet ista mihi.\n\nTradita de victis est hostibus ecce corona:\nCoelum pro scuto est: tu tua tela iace.\nPone hastam, et clypeum: quid tela resumis in illum?\nQuem mare, quem pontus, sydera, terra, tremit.\nSit satis erratum: sensi tua vulnera sensi:\nFataque: quae dudum te duce sponte tuli.\nMense hoc concipior: morior rediturus eodem:\nSit pudor, et mensem iam mihi redde meum.\nRedde, sed haec, quae nunc iubeo, tu mente teneto:\nNec rapiant celeres haec mea dicta noti.\nVictus es: vt non sis: aris te subiice nostris:\nPontifici dexter, Caesaribusque meis.\nAtque illis sumpto, qua sol patet: omnia telo\nMe duce des: iussi summa sit ista mei.\nHactenus: ille gemens quia belliger ordine vincor,\nQuanlibet imperium magne feremus, ait.\nDixit: et in domini conuertit tela rebelles:\nProque deo forti militat vsque manu.\nIlleque dum pugnat: non cessat vincere Caesar:\nBarbaraque ad patrios ferre trophaea deos.\nSic sed vt attollant victricia signa manipli:\nPraecedatque aquilas fixus in arma deus.\nHunc sibi pilanus: rogat hunc ad bella tribunus:\nMunitusque acies hoc sibi quisque parat.\nNostri hinc Martis opes nunc sunt: victoria magnis\nHinc et Caesaribus semper honesta fuit.\nHincque suas retinet romana potentia vires:\nOrbis et vrbs facta est relligione caput.\nHincque arae primus iam cedit et vltimus orbis:\nEt quaecunque deum terra timebit, erit,\n\nPosteritas igitur mensis sacrauit amico\nIura deo: veterem continuitque notam.\nQuaeque, isto quondam faciebant mense priores:\nPene manent: nam sunt res in honore nouae.\nScilicet et templis ignis renouatur, et vnda:\nCumque nouis sacris fit sacer ordo nouus.\nAdde quod et longo spatio pia signa secuti,\nIncipiunt sancti proueniuntque, dies.\nVictorisque dei memorantur facta per aras:\nMilitiaeque effert vltima signa dies.\nLuce nefas illa credunt punire nocentes:\nSanguine qua lauit crimina nostra suo.\nHaec quoque per mensem lux corpora tingit oliuo:\nIpsa deo vitam quod dedit, ipsa necem,\nMense quod. omne vetus quoque cessit, mollibus, isto:\nDextra secat pueris matre iubente comas.\nHic honor est nati: ne matri munera desint:\nHoc quoque posteritas cauit amica deae.\nFoemineas, Martis nam quas dixere calendas:\nAccepit meritis sanctius illa suis.\nOmnia nam tanquam sint virginis acta figura:\nConueniunt illi: factaque prima tulit.\nPace nurus Martis iuuit: fuit Ilia mater:\nHaec nos pace iuuat: haec ea mater erat.\nIte nurus igitur meliori numine fretae:\nIuno ante, exquiliis haec modo vestra manet.\nFerte sed huic flores: sint candida lilia flores:\nLaeta sit vt quibus haec nuntia laeta tulit.\nFerte nurus: quondam Iunoni nanque ferebant:\nHaec et foecundum dicite tempus habet.\n\nAddite, dicebant: exaudi diua rogantes:\nAtque feras votis parturientis opem.\nInterea, quoniam hic coelesti semine matris\nSancta sacer totus tempora mensis habet.\nQuas modo coepistis vestrae pro virginis ara:\nMensis ad extremi tempora ferte preces.\nQuam bene qua dudum partus cum matre latebat:\nCras oritur tellus sydere Nile tua.\nIusserat Herodes nudato saeuiter ense,\nTerribili teneros voce necare mares.\nTela trucis fugiunt materque, puerque, senexque:\nItur in Aegyptum, profuit vna tribus.\nLaetus erat facto, coelo quum summus ab alto\nHaec memor officii protulit ore deus.\nSanctior ante alias nata ad miracula terra:\nPlebs mea tot per quam tristia damna tulit.\nCum mea sis terris: mea quo dicaris Olympo,\nSospite sis nato sydere clara meo.\nCoelo clara meo sis dixit sospite nato.\nCum sacer in stellas angulus omnis abit.\nQui quia tres fuerant, nomen tulit illa latinum,\nNomina cum a grais littera quarta daret.\nSol vbi de immenso sua bis iuga soluet Olympo:\nSe volucri dextra Pegasus abdet aquis.\nAt ter vbi e coelo surgens Hyperionis ibit,\nAstraque luciferis Phoebus abegit equis.\nVirgo tibi e templo surgit tua gloria Thomas,\nQua gemit antiquos victa Minerua focos.\nHic bos ille silens de te tam multa locutus,\nEdere mugitus iam parat ante pedes.\n\nScilicet instar apis per summa rosaria pastus,\nDaedaleos docto concinit ore fauos.\nProxima cornigero cecinit quoque carmina patri,\nGrandeque legitimis versibus edit opus.\nHinc duo proponit patribus praeconia famae,\nDum canit hinc leges: dum colit inde deam.\nPellet vbi e pratis roratas mane pruinas\nSol bis: et alipedes ad iuga coget equos.\nIte piae matres: romanam uisite diuam,\nHic vbi fert titulos virginis ara noua.\nHoc vt agat, vestrum quaecunque erit apta Mineruae,\nOcia det lanae: pensaque nulla trahat.\nProque colo violas, pro lana lilia quaerat:\nSpargat vt his tumuli frigida saxa manu.\nViderat haec vitio labefactas forte puellas:\nQuum sic, ex illis non ego, dixit: ero.\nSyluia nam rubuit: fleuit Lucretia lectum,\nHaec quia passa deum: furta quod illa tulit.\nClaudia commouit turritam fune Cybellen:\nReddidit Aemyliae carbasus alba focum.\nNupta licet dicar: castis numerabor in istis,\nVesta faue: Iessis virgo sit illa mihi.\nSecubat haec dicens: meruerunt sydera mores:\nAedeque stat vestae facta beata suae.\nMatribus exemplum peperit quia sancta pudicis,\nLege domi castas, quod fuit ipsa, facit.\nErgo sacra patet via qua fert dona senator:\nAtque memor ciuis Roma fit ante patres.\nPandit: habet festas publica mensa dapes.\n\nInterea pubes, qua stant ad busta puellae:\nQuaque ferunt violas, sertaque cede loco.\nDicite cumque illis sancti requiescite manes:\nMensque polo, terra molliter ossa cubent.\nPostera lux oritur: sol et de pisce recedet,\nVernaque Phrixeae signa subibit ouis.\nErgo quod Abramus sua pignora reddere coelo\nIussus erat: sacrum nate feramus ait,\nMons erat: accedunt (Moraum Syrus incola dicit)\nConstiterant: summo ponitur ara iugo.\nHanc iuuenis circum (mens est tam caeca futuri)\nIn summa ramos figere tentat humo.\nQuasque humeris tulerat: sacros componit ad ignes\nSedulus, arentes comminuitque, faces.\nThura focis aderant sacris arsura deorum:\nVittaque cum cultris, tostaque farra suis.\nInscius exposci cum sit: coeloque requiri:\nProtulit ante sacros talia verba focos.\nCuncta parata manent iam nunc et culter, et ignis:\nVictima vbi est, arae quae paret exta, pater?\nVix ea finierat: lachrymis quum magnus obortis\nSic ille: ad sacrum posceris agnus, ait.\nAudit vt hoc: subito solitus color ora reliquit,\nMox pius, vt potuit, maxime fiat, ait.\nDixerat: ardentem quum se nudauit ad aram:\nCorpore cum facie par tibi Phrixe sua.\nVidit vt intrepidi nudatum corpus ad ignem:\nLeue magis conchis, candidiusque niue.\nHeu pater heu, dixit, quo non erat aequior alter,\nIam ferus innocuo sanguine dictus ero.\n\nDictus ero genitor: pariterque ad sacra sacerdos:\nAlter ego ex istis non tamen esse velim.\nIamque recusantem deus ipse, et tempus, agebat:\nCompulerantque pias ardua iussa manus.\nIlle tamen sacra velatus tempora vitta\nStabat: ab vberibus captus vt agnus ouis.\nSpargit aquam genitor: palmasque in terga reflectit:\nTerque ligat soluens: ter soluitque ligans.\nScilicet ah lachrymae mentem impediere paternam:\nQuaerebatque manus segnis ad ista moram.\nDenique vt insistens tam tristia facta peregit:\nNate ait: immenso da pius exta deo.\nDixerat: ille, dei audito tunc nomine, collum\nFlexit: et ex humeris respicit ora patris.\nAtque, ea respiciens, iugulumque extensus apertum,\nAccipe ait, genitor, iam damus exta deo.\nIlle polum spectans vagina liberat ensem:\nVulnus et elata librat ab aure manu.\nAspicit omnipotens, quum missus ab aethere pendet\nAliger: et presso corripit ense manum.\nAtque ait innocuum genitor ne sparge cruorem:\nSat fuit aeterno te voluisse patri.\nDixerat, a nebula quum circumfunditur aer:\nNon secus a Nephele quam tibi Phrixe tua.\nVertitur: ecce aries prope constat: vector vt Helles:\nSubdita sic cerua est Iphigenia tibi.\nAccipit, atque arae precibus de more paratis\nIsacus eripitur: subiiciturque pecus.\nFacta deus vidit: locus extat: prima sed ara est:\nQuum pecori dixit: tu quoque sydus eris.\n\nDixit, it ad colchos lana hinc: fit sydus imago:\nStellis aque octo clara decemque micat.\nTempus idem spatio luces cum noctibus aequat:\nEst et ab officii nomine dicta dies.\nCornibus et tauri nitidus diffunditur annus:\nVere et sole aucto frigida cedit hyems.\nAst vbi protulerit coelo bis Cynthus orbem,\nTectaque bis verno rore tepebit humus.\nAula frequentatur romani patris, et ara:\nIma palatinus qua iuga collis habet.\nQuae dederat quondam superis conuiuia mensa:\nAnnua tunc crudas exhibet illa fabas.\nStat specus, et scabro defossa, cubilia tofo:\nInspicias iures numen inesse loco.\nRore super postes sunt fusa cadauera sacros:\nEt pia compositis ossibus albet humus.\nDextera fert templum, exemplar dare creditur arti:\nQui aedificant tecum munus Epee ferunt.\nIte nurus: vos hic romano texit amictu:\nIte chori: hic statuit verba canenda notis.\nCernite vt in media populo pulcherrimus aede\nDe tribus is doctor templifer vnus adest\nAlba columba sacras quamuis tot dixit in aures:\nNunc quoque non cessat de pietate loqui.\nVt taceam domini mater quod, imago, locuta est,\nReddita sunt coelo verba tacente choro.\nScilicet ille modis pater omnibus aethere dignus,\nColloquio superum non abigendus erat.\nSed stata cunctorum quum sunt solennia diuum:\nQuumque dabit tumulis iusta, rogandus erit.\n\nNunc properate elegi mora ne sit segnis eundo:\nScitis enim vobis quam via longa manet.\nErgo quater denas luces quia iure reduxit,\n(Non stata sint quamuis nam petit acta locus)\nVnde herbosa fames: scelus est cur ponere carnes:\nCur regat et tempus: nomen et vnde, canam\nFelix arbor erat, coelesti consita ripa:\nQuatuor irriguis qua viret hortus aquis.\nPraeficit omnipotens primos huic forte parentes:\nArboris et pomis abstinuisse iubet.\nOrta fames hinc est, ieiunaque tempora primum:\nAque his mox ad nos venit in ora stupor.\nScilicet a stygii capiuntur fraude draconis:\nFactaque in exilium est omnibus vna dies.\nHinc procul expulsi mortalia corpora facti,\nTurpiter errabant per loca sola duo.\nHerba dabat victum, virides modo nata per agros:\nPotus aquae fuerant, saxaque, et antra domus.\nPallida phaginea velabant corpora fronde:\nIncompti longis, implicitique comis.\nCarne quod orta venus, crimen quod venit ab illa,\nApponi carnes instituere nefas.\nHinc samiae primum didicerunt prandia leges:\nEt tenues nobis sunt in honore dapes.\nHinc sitit Helias: lex fit: sitit agnifer: esca\nAbstinet et Moses: esuriitque deus.\nVenit in exemplum: dederant pro parte nepotes\nIam poenam: decimam temporis ara petit.\nAccipit: atque duae et decimae quater illa putantur,\nTemporis edicti lege, fuisse dies.\n\nVenit ad hanc curam romana lectus ab arce:\nBisque suo spatio sensit abesse duas.\nLaetitiae sunt signa inquit: demantur ab atris\nTempora de domini nomine dicta mei.\nParteque pro dempta succedant quatuor illi:\nQuos sibi praecedens septimus vsus habet.\nQuatuor hinc quod dat: decimaque in parte reponit,\nDe numero factum tempora nomen habent.\nRitibus ornatur spatium, sanctumque vocatur:\nQuoque magis crescit: plus sibi thuris habet,\nPrima dies cinerum est: canit aspera verba sacerdos:\nQuae deus expulsis dixerat ante polo.\nPer vos dixit enim crimen iam morte piandum:\nParsque mei vestro sanguine nata cadet.\nIbitis: illa colo, tu viues rure ligone:\nSudor erit vobis, quod fuit ante quies.\nSic sed vt exactae post multa pericula vitae,\nCum non mortalis iam mihi vterque foret:\nPuluere nata prius fiant rursum arida puluis\nCorpora: desierat: diriguere metu.\nErgo quod illa dies leti, quod prima malorum,\nCausa fuit: quod ait tristia verba deus.\nFlectimur in templo: atque horrenda voce minarum\nVertice signato, fit cinis ipse metus.\nNe graue sit tempus: quoque declamatur ad aras:\nA te quo redeant ad sacra Bacche manus.\nPlena superciliis funduntur verba seueris:\nBis ter adorato semper ad illa deo.\nSaepius auditis his sese vertit ad aram\nEfferus: et supplex thura merumque dedit.\n\nSaepe homines vidi sua septima festa colentes,\nIn populi faciem poscere fontis aquam.\nEstque palestinis sed mos deductus ab aris:\nPrimus et hunc Nomias, primus et Esdra tulit.\nHoc deus, in terras qui venit ab aethere, fertur\nIn solio populo iura dedisse suo.\nHoc prius et syluis Amphion et Orpheus egit:\nPrincipium magnis vrbibus inde fuit.\nHoc fuit et cantu duras deducere quercus:\nInque nouos muros saxa coisse lyra.\nArdua bisseni subeuntes iussa magistri,\nSic quoque tot gentes supposuere, duces.\nHoc pia pontifices, maiorum facta secuti,\nPectora formabant plebis in aede modo.\nAst vbi Maiestas aucta est, sua iura recusat:\nAtque viri alterius fungitur ara vice.\nSemina mandat humo, segetes vt carpat arator:\nFalx adit, et vitem fundat vt vua merum.\nConcinit e solio tonsus pia verba sacerdos:\nArguto mentes reddat vt ore deo.\nHinc pietas, hinc orta fides, hinc ritus, et ara:\nMagnarumque odium, curaque vilis opum.\nHaec coelo fecere viam, coelumque dedere:\nCrimineque amissos, restituere lares.\nOcia sic terimus, longa est sic mollior hora:\nAd coenam donec hostia pura vocet.\nInde quod in templo luce vna his stare solebant:\nQua steterant, statio tunc ea dicta dies.\nAdditus est error, Heliae gratus et error,\nAtque deo, et tollit qui scelus amnis aqua.\n\nIpsa quoque Aegyptus pia, quot vexatur ab annis\nIn totidem trahitur sollicitata vias.\nSeruet vt exemplum, septem pulcherrima colles\nRoma per, et circos, et fora carpit iter.\nNunc et Auentinum, nunc et iuga proxima coeli\nTransit: ab his coeli rursus itura iugo.\nHinc subit Exquilias, et viminis aspicit arces:\nInque Quirinalis deuenit inde latus.\nPerque sacras aedes petit ardua Vaticanum:\nVnaque praeteritum saepe recurrit iter.\nEt modo qua uetus vrbs, et qua noua cernitur, ibit:\nHinc Thermae: hinc fontes, ripaque Tybris erit.\nQuo trahor? hic longum est, errores dicere sacros:\nDeseritur sanctus nullus in vrbe locus.\nQuodque pii vates, syluis deus ipse quod egit:\nExemplum legis dum via longa parat.\nTurba pererrato veluti redeamus ab orbe:\nVrbe pererrata gens peregrina sumus.\nAdde quod et patribus, loca quamuis ista frequentent:\nQuot domini luces, tot parat ara focos.\nQuique vsus fuerat causarum ad iura disertis:\nFacundus trepidos dum iuuat ore reos.\nVt solet in multis, diuorum protegit acta\nMane: loci et laudes sic melioris habet.\nQuam cito di celeri labuntur tempora cursu:\nQuamque fugit velox non reditura dies.\nHostia iam pueri pulsant, et carmina cantant:\nOuaque cum ficu poscimur ante fores.\nSed paleas scindunt, tempus secessit vtrinque:\nDeque quater denis bis patet esse decem,\n\nHoc quoque dum faciunt in duro marmore nixi:\nSaepius his tunsus culter in ora redit.\nDebita suscepto renuuntur dona labori:\nIn miseras cultri vertitur ira fores.\nAltera ne desit nota scissi temporis illis:\nVtque famem minuant, praetereantque ioco.\nSeptipes arcta manus a tergo foemina (vulgi\nFabula) flet medio secta iacetque foro.\nVirginis interea populo reseratur imago:\nAurea pontificis fertur ab aede rosa.\nOra dei templum velamine coelat ad aram:\nPalma datur, vincet: pompa stat ante fores.\nEcce sed accumbit: linguisque animisque fauete:\nMe miserum, haec domino est vltima coena meo.\nVtque nouis populis fiant monumenta futuris:\nIam cum pane capit pocula plena mero.\nHoc et ait: corpus panem libate (tenebat)\nHaec bibite ista meo sanguine vina madent.\nEste mei memores: nam vos quam saepe per aras\nHoc facitis: praesens corpore semper ero.\nTradidit et pedibus lymphas: seruatur ad aram:\nMensa datur, patris munera pauper habet.\nOrat opem supplex: precis iuit carmen in vsum:\nIlicet: inueniunt: iniiciuntque manus.\nAera silent templis: ponunt altaria vestes:\nRostraque pontificis tristia verba canunt.\nCernitur et facies: tumulo qua scena futuro\nHostia stat, non dum supplice sparsa mero.\nFlectimur ante illam: non vno est lumine lampas:\nAureaque in gradibus tollitur ara suis.\n\nNigraque communem monstrant velamina luctum:\nAdditur et miles saepius ante fores.\nCorda mouet tristi recitata Tragedia casu:\nDucereque in lachrymis tempora nocte iuuat.\nTer strepuere chori: luces dixere tenebras:\nStant pueri templi fustibus ante fores,\nPerque vias illis arguto garrit in axe\nPendula, et insertis versa tabella rotis.\nTurba latet sceleris: sequitur sua poena nocentes:\nInque deum lapides quos rapuere, ferunt.\nVltima lux oritur: celsa super arbore pendet:\nPro facinus, languens dissimilisque deo.\nAspice demissis vt squallent ora capillis:\nVtque subit laceris sputa cruenta genis.\nNon secus Acteon: vidit quum labra Dianae:\nFactus erat canibus praeda cruenta suis.\nLiuide quid saeuis? haec in te poena redibit:\nQui necis opprobrium hoc vindicet, alter erit.\nQuid fremis? en mitis letho quem subiicis agnus,\nSponte sua cultris obtulit ipse latus.\nOccidit: offensus coelauit lumina Phoebus:\nLunaque fraternos pallida fugit equos.\nDura sub iniecto rumpuntur saxa dolore:\nAd nos et manes territa mittit humus.\nNos et amara dies lactuca pascit agresti:\nSacra silent moestus stat sine sede pater.\nTristia deflemus: quare, dum tristia flemus:\nTu quoque nobiscum iam dea solue comam.\nIlle tuus natus, tam magni cura parentis,\nTendit in educta Saucius ossa trabe.\n\nSydera ne clames, et quae tria corpora restant:\nOmnia sunt lachrymis languida facta tuis.\nAnnuus hic luctus mortalia corda mouebit:\nHac et luce volent illachrymare ferae.\nTempla frequentantur: caesi portatur imago:\nQuae loca contigerat, visimus illa prece.\nCum titulo inspicitur Clauus, sertumque cruentum:\nParsque crucis, nomen qua dedit illa loco.\nVisitur et vultus face multa: templaque nautae\nNocte sodalitiis, nobilibusque patent.\nAnte illum, inque viis, hamato terga flagello\nNuda petunt: fuso sanguine pene iacent.\nVerbera concreto terrent infracta cruore:\nCumque metu lachrymas ingeminare iubent.\nCircundantque aram: tectoque ad tristia vultu:\nIn misera tolli crimina voce rogant.\nParce genis igitur virgo: et ne sperne rogantes:\nIam causam luctus poenitet esse tui.\nCumque illis dicas, Cuspis miserere tuorum:\nNobiscum et repens oscula fige cruci.\nAdde, dei facies exaudi vota precantum:\nEt radiis nobis crimina tolle tuis.\nSed vult dona puer: niueaque in veste sacerdos\nSpargit aqua, inque domo, corpora perque vias.\nSat datum erit lachrymis: lux est iam tertia mater\nLaeta ades: et moestam pone Thalia lyram.\nQuod vetus ante fuit, per totum tollitur annum:\nCereus et flammae sunt in honore nouae.\nScilicet amissos recipit iam terra colores:\nExuitur serpens, et renouatur auis.\n\nVertice de summo consumitur igne volumen:\nVesteque non tacta sanctius ara calet.\nSacra noui hanc circum fundunt iam thura ministri:\nPurpureas patres accipiuntque togas.\nAera sonant: sanctum properant altaria nectar:\nLaetaque plebs inquit: cras cibus agnus erit.\nRursus et haec dicens, dominum fratresque salutat:\nTerque loco supplex fundit in ora preces.\nForsitan et pietas septem compellit ad aras:\nCrimina siue iubent, intima siue fides.\nInde die domini, quae octauo it semper ab orbe,\nGaudebit: longam dissoluetque famem.\nGregorio interea referens accepta recedit:\nMultaque in Aprili mox peragenda putat.\nDenique festa sua vt sistat, renouabitur agnus:\nSeptima pontifici si sua stabit hyems.\nScilicet in niueae formatus imagine cerae\nRedditur, infernas qui modo liquit aquas.\nVnctus terque oleo, ter viuo flumine purus,\nAgnifer vt docuit, poscit vt ipse puer.\nNoxia formosus ceu viuus numine pellit:\nEst et in aduersis quod deus esse solet.\nAlbaque qui capiet cras summus pallia pastor:\nDat populo: ex albis cui nota facta die.\nSed iam frigus abit: redeunt cum numine soles:\nEt deus ex vero ver tulit ipse suis.\nQuod redit hic, volucres implent concentibus auras:\nNobiscum et gaudent, luxuriantque ferae.\nExulat omne nefas, Pascha est, ieiunia cedunt:\nPaxque est criminibus, mensaque pinguis adest.\n\nA patre iamque bene est dictum: per compita ludunt:\nNescio quid tacite pectora nostra iuuat.\nSed ter luce sua pepulit iam sydera Phoebus:\nAtque inde fessos ire coegit equos.\nAurea cuique micat stellatis fluctibus vrna:\nDe coelo fusa surgere tentat aqua.\nQuum bis erit nitidum e summo iubar aethere: sola\nDe toto piscis corpore cauda patet.\nVna dies media est, et tollet nuncius alas:\nQuo duce habet sterilis pignus Elisa suum.\nProximus ex illo ad sua sacra, Iosephus et aram,\nFabrorum doctas ducet ab arte manus.\nHuius enim digitis summi fabricator Olympi\nCreuit, et eiusdem factus alumnus erat.\nHoc licet et possit tutelam afferre fabrorum:\nEst quoque pro vero causa secunda suo.\nFulcro aptabat opus: signo mensura tabellis\nStabat: iudicio subdideratque suo\nSubsecuit: doctam decepit linea dextram\nDeque illi breuior pluribus vna fuit.\nStabat coeli author, fabrorumque optimus idem:\nAtque seni arridens longa sat inquit erit.\nInquit erit, tetigit, mensuram tacta recepit:\nVnaque cum multis apta peregit opus.\nQuisque exoptat idem, studiumque requirit ab illo:\nTutaturque fabros vtraque causa suos.\nVirginis ergo suae quod coeli est sorte maritus:\nQuodque dei custos, quod quoque sanctus erat.\nQuodque illi in manibus demum creuere tabellae:\nQuodque deus, tanto Daedale cede seni.\n\nSed tunc sancte senex, tunc te castissima mater,\nNon taceam: capiet quum casa parua duos.\nMagnaque cum magno dicam solennia nato:\nAucta sacer vobis illa December habet.\nInterea teneris hic aspirate puellis:\nHac quoque vobiscum quas capit ara die.\nPro quibus, vt veniant iam fata suprema: per orbem\nFama tuum nunquam Trane tacebit opus.\nLucifero templo victrix crux aucta sequenti est:\nAlter et ex illo te Benedicte petit.\nNempe crucis signo volucres depellis ab ore:\nReddis et hamatis corpora casta rubis.\nPoculaque hoc etiam collato imbuta veneno,\nFrangis: et ardentis supprimis ignis opes.\nHoc quoque Baptistae Phoebi delubra sacrasti:\nOppida tot tibi mons vnde Casinus habet.\nFratribus hinc vtinam non frangat pectora luxus:\nHis vt Cymba esset munus vt ante fuit.\nInterea quando, crux hunc praecedere debet:\nIte nurus vos haec pars quoque mensis habet.\nIte Helena hanc vobis post cari insonnia nati\nAttulit, inuicta qua redit ille manu.\nDe tribus admoto fuit ista cadauere nota:\nReddita quum illi anima est, quum noua mira dedit.\nPars Solymis huius, pars est tibi Caesar, vt hoc sit:\nIlla quidem in causa est, thuraque vestra meret.\nSic nuribus dicens ibam commistus ad aram:\nA Solymis vrbi qua dedit illa notam.\nSanctaque contigeram iam admotis limina plantis:\nQuo ruis? occurrens quum mihi dixit anus.\n\nCede loco: maribus pateat licet ara per annum:\nNon est hac vestro luce adeunda pede.\nLudere credebam: quum legem respice dixit:\nEt transgressuros quae quoque poena manet.\nProtinus vt legi titulos in marmore: caessi.\nRisit, etheus inquit: reddimus ecce vicem.\nQuid facerem? rubui: nostro laeta illa rubore,\nInter foemineos rettulit acta choros.\nRore ter albet humus: sacram tegit aequor aristam:\nCras, et quantus eris, tu leo mane lates.\nTertius hinc Titan, si non se transferet idem:\nAd iuga flammiferos quum reuocabit equos.\nGermanam quicunque colit, sponsamque, Tonantis:\nGaudeat: immensum concipit illa deum.\nPrima dies haec est homini quae crimina delet:\nPrincipium et nostrae mite salutis habet.\nErgo ferant munus socii: vos thura puellae:\nPraecipue castas nam petit ara manus.\nSed quoniam festas facit hic lux prima calendas\nNon secus a nati quam sibi mense solet.\nHic anni dicam cur sit surgentis origo:\nIn mensis prima quae fuit ante die.\nAn quod ab antiquis ad nos hac luce recepta\nVenerit, illorum ne sequeremur iter?\nScilicet authori generis quo Romulus annum\nTraderet: haec Marti tempora prima dedit.\nAn quoniam hoc vasti quondam primordia mundi\nMense, putant populis orbe fuisse nouo?\nAn magis in vires quia cuncta redire videmus?\nTemporis et faciem cernimus esse noui?\n\nNam nunc sole nouo tellus aperitur, et aether,\nHerbaque per summam gramina tollit humum.\nIt vigor in flores, et frondens parturit arbor,\nAera nec docili carmine mulcet auis.\nVuida de grauido se prodit palmite gemma,\nNescio quo blando lumine Phoebus adest.\nOptat oues aries: exquirit foemina tauros,\nEt petit immundum sima capella marem.\nTemporis haec aetas noua cum sit, cunctaque laeta:\nAnnus ab his nobis iure nouandus erat.\nAn quod cuncta parens virgo reuocauit et aeuum:\nFactaque quod coeli ianua prima fuit?\nPossit vt omne sibi dictum ratione probari,\nVltima sit vero tradita causa suo.\nQuod foecunda fuit: foecunda haec tempora mater.\nSeruat, et hinc solers oua reponit anus.\nQuod deus immensus se clausit viscere matris,\nHac coit insitio: plantaque luce viret.\nSed sacra iam niueas clauserunt septa puellas,\nEt matronales instruit ara choros.\nDote suis dicam cur illa, est pronuba nuptis:\nVndeque festa dies nuntia nomen habet.\nDena bis addiderant se ab Abramo saecula lustris\nQuinque fere: et coeptae tempora pacis erant.\nQuum pater omnipotens ne nos in tartara ferri\nCerneret: aligerum se vocat: atque refert,\nTerra est fide vigil, iudeam nomine dicunt,\nQua celebris Sydon, qua Tyrus alta viget.\nHic electa mihi est regum de stirpe (Mariam\nGens vocat) huc pennis labere ab arce tuis.\n\nAtque fer haec illi celeres mea verba per auras:\nQuam putat illa, mihi est ipsa futura parens.\nConcipiet natum aequaeuum sine coniugis vsu:\nCastaque vt est, casto corpore mater erit.\nDixeris huic nomen (nomen dicebat opesque)\nAdiiciam flammas protinus ipse meas.\nHactenus: ille humeris pictas accommodat alas:\nAccipit et tenera lilia cana manu.\nQualis Atlantiades, si quando iussus in auras\nTollitur: in virga nuncia fertque Iouis:\nLabitur: et celeri liquidum secat aethera penna:\nNubilaque, et ventos aere fretus agit.\nIamque volans castae cernebat moenia matris:\nParua, sed aeterno magna futura deo.\nStabat in his virgo: pendebat vitta capillis:\nLaeta quidem, vultu sed dubitantis erat.\nLegerat in sanctam ventura oracula matrem:\nScilicet et studiis his erat apta capi.\nOrta dies nondum: nec adhuc discesserat vmbra:\nTempore quo dubiis lucibus aera sonant.\nTunc citus, et paribus coelestis nuncius alis,\nQua sunt tecta suum dirigit altus iter.\nQualis aquas volucris, piscosaque littora circum,\nTalis ad haec praeceps pectore totus erat.\nParua fenestra fuit: obliquo corpore lapsus\nProsilit in thalamos hac celer ante deam.\nExtimuit virgo: iuuenis quum forte timenti\nDixit aue, ad verbum rettulit illa sinus.\nGratia erit tecum subito praelata puellis:\nQuam mirare, parens ipsa futura dei es.\n\nConcipies puerum felix sine coniugis vsu:\nNomen erit Iesus: cui dabit orbis opes.\nAequaeuumque patri vt parias hominemque deumque:\nNon minus hoc casto corpore mater eris.\nDixerat: haec roseo quum candida fusa pudore,\nAuditoque rubens nomine matris, ait.\nNota mihi: magni veniet patris incrementum.\nQui deus et dominus totius orbis erit.\nAt mea virginitas cum uota sit illius aris:\nQuo fieri poterit mater vt esse ferar?\nOmnia posse deo facile est ait ille: propinqua\nQuae fuerat sterilis, nomina matris habet.\nIpsa dei virtus coelo tibi stabit aperto:\nIlla erit et numen, filius illa patris.\nErgo recusantem tandem, multumque timentem,\nMouerat orator: quum pia fiat, ait.\nFiat ait: subito quum circum lumine fusa est:\nPerque comam flammae virginis arsit apex.\nConcipitur verbum: stupuit natura: pauentque\nTartara: concussus ter tonuitque polus.\nCarne deus tegitur: tumidus fit pondere venter.\nVnde die hac laedi carnibus ora timent.\nFacta seni narrat: tacuit: sopor occupat artus:\nViderat in somnis plurima, visa refert.\nVitis erat dixit: seges illi iuncta: sed amni\nProxima: quae multas pinguis alebat aues.\nIndeque, erant visae bis senae astare columbae:\nQuae segeti, et viti, limitis instar erant.\nPampinus attigerat producto palmite coelum:\nSydera texebat gramine summa seges.\n\nEcce ferox miles ferrum properabat in illas:\nPulsae aberant canibus per loca ruris aues.\nDixerat illa: senex sit felix dixit imago\nNoctis: et a votis non aliena tuis.\nForte Iouis sopor hic magni peruenit ad aures:\nVirgine di veteres matre fugamur ait.\nDicta fides sequitur: coeli illi ex arce fugantur:\nVirgoque coelesti pignore mater erat.\nNupta quod ergo fuit felix: fit pronuba nuptis:\nQuodque tulit lux haec nuncia, nomen habet.\nOmnibus e templis cur est super aede Mineruae\nIam poscor: vicit virginitate deam.\nNam patris ex vero fuit haec de vertice nata:\nSancta quod ex vtero credita matris erat.\nOccidit illius sapientia: nascitur huius:\nIllaque Erictonii est: mater at ista dei.\nErgo deae victae calcata iussit oliua,\nSacra sibi hic fieri, virginibusque coli.\nIussit aue et serae sub prima crepuscula noctis,\nQuaelibet ad laudes quod facit ara, cani.\nHuc venit et patriae pater: et dat dona puellis:\nClaue vicem domini virginis ille gerit.\nSed dat signa venit: procumbite ad ora Quirites:\nCuria iam plena est tota videnda via.\nPro superi: quantus diffunditur agminis ordo:\nEst hic, et Petri limina coetus habet.\nAlta coronati subeuntur limina templi:\nPompa fit: et niueas aspicit ara nurus.\nCarbasus ora tegit: pudor est in munere nosci,\nAn magis hoc olim quod noua nupta facit?\n\nEcce sed incedunt ceu binae ad tecta columbae:\nDe geminisque alter monstrat ocellus iter.\nPerque manus ductae redeunt: templumque coronant:\nCum face matronae, cumque puella face.\nIam numerat vulgus redeuntes, pastor vt agnas:\nEt laus in numero est per fora, ad ora patris.\nAccipiunt monitus, dotemque: occluditur ara.\nTertius hinc aperit quam quoque ab vrbe lapis.\nHinc vbi tot luces, Charitum quot nomina, Coruus\nTotus ab eois exorietur aquis.\nTres huic adde notas, amnem feret vltima sacrum:\nTristia, qui prima crimina lauit aqua.\nFinis erat mensis: si rusticus ora reflectit\nMars ait: in plumas coget abire tuas.\nAudiit hoc pastor: discessit perfidus inquit,\nCui male sit: teneras nec mihi laesit oues.\nVerba mouent iram: Mars in sua terga reflexus\nMutua ab Aprili tempora quarta petit.\nHaud mora: hyperboreos montes, alpesque niuosas,\nOccupat: atque gelu siccus adurit humum.\nProdierant gemmae: tactae riguere pruinis:\nProdierant segetes: frigore laesa seges.\nGrando fit, occumbunt tenerae cum matribus agnae:\nTecta cadaueribus tota latebat humus.\nPoenitet in mensem pastorem dura locutum:\nQuum redit: et supplex vota precesque facit.\nTemporaque Aprilis iungit, numerumque dierum:\nEt cauet his: septis nec procul ire parat.\nNosseque posteritas quo posset tempora, fecit\nNomina, ridebit qui tamen illa leget.\n\nCuccus erat primus: sequiturque Bacuccus: ab istis\nHeremus et Steramus proxima sorte tenent.\nFabula narrata est: Venus instat: solue Gradiue?\nCurriculo tacta est tertia meta tuo.\nExplicit liber tertius.\nIn hoc mense Aprili, ver quod per puerum de terra exeuntem significatur, fabulosum a venio, verificatur a veniente a sepulchro christo: qui verum ver nobis fuit: et mensis Aprilis olim a fabulosa veterum opinione, ab aperto tempore, vel aliis causis vanis dictus, ab aperto illius Sepulchro, quod in hoc mense fere semper contingit, dici debet. Tutela olim Veneris, nunc Philippi.\nHuic quoque quaerebam data cur haec nomina mensi:\nNec minus in dubio est causa reperta mihi.\nPulsaque non certo stabat mea puppis ab euro:\nEt dare diuersis vela iubebar aquis.\nPierides dixi: quando vos vera potestis\nNoscere, qua teneat dicite cursus iter.\n\nHaec ego: quum veniunt faciles Heliconis alunnae:\nE quibus est Erato sic prius ausa loqui.\nCum sit molle mihi tenerorum nomen amorum:\nSitque Venus numen non minus ipsa meum.\nNil nisi quod fas est dicam, dignum ue sorores:\nIudicium vestrum: mox subitura meo.\nVt taceam Martis primam, Venerisque secundam\nIliades sortem, quam dedit ante deae:\nQuodque suis gradibus troiana ingente reperta,\nMitis Iuleos fecit in vrbe deos.\nQuodque eadem pulchra est hoc pulchro tempore digna:\nQuodque fuit Marti continuata suo.\nHaec elementa prius (sit fas hinc coepta moueri)\nIn quibus haec nunc sunt: iunxit amore locis.\nHaec aperit tempus: haec pellit frigora vere:\nHaecque satis vires arboribusque refert.\nHaec dea quod tellus, quod mobilis educat aer,\nQuod mare, quod coelum, numine sola creat.\nTolle illam: magnae fiant sine ciuibus vrbes:\nNec populos, quos nunc possidet, orbis habet\nNomina natorum sint nomina nulla parentum:\nQuaeque roget, quondam victima nulla deos.\nHac duce nunc volucres demulcent aethera cantu:\nEt varie ludunt luxuriantque ferae.\nIlli floret humus: ridet sine nubibus aer:\nMiteque fit pelagus: lunaque solque redit.\nDicta sed a spuma est: hoc parcite velle negare:\nVnde sibi mensis nomina graia meret.\nAdde quod et cultus, quod nobis fecit amores:\nIam saltem mensis nomine digna foret.\n\nTempora sed videor frustra quia iure tueri:\nHoc valeat vero cum mea causa suo.\nVos moueat tandem dea, qua coniuncta Gradiuo:\nFabula, lasciua est sed tamen apta mihi.\nForte deae magno cum Mars arderet amore:\nOcia quaerebat: paceque laetus erat.\nNec via longa deo, nec scuta, nec hasta, nec ensis,\nSed cytharae curae molleque carmen, erat.\nSensit id alma Venus (quid nam non sentiat illa?)\nObuia amatori venit ab arce suo.\nIbat is e castris: vidit: visamque cupiuit:\nTempus et est inquit: continuatque gradum.\nNouerat ardentem: ne sim dea rustica secum\nIbo ait: ardenti subueniamque meo.\nProxima fit: prendit: verbisque vt callida tangat:\nQuo sit iter dicit: an valeatque rogat.\nIlle prius spectat: mox sic suspiria ducens:\nVt valeam a nostris in tua castra feror.\nAudit vt haec: illi fallax subrisit: et inquit,\nIn mea tu potius, an magis ipsa tua?\nAtque illum dicens lasciua incendit ocellis:\nVror ait Mauors: tunc dea reddo vicem.\nReddo vicem repetit, colloque insedit amantis:\nOsculaque amplexo pauca, sed apta dedit.\nIndeque ne votum tanti differret amoris:\nAd lectum furtim praeuia fecit iter.\nColla ibi iunguntur nudis astricta lacertis,\nFitque proterua Venus, se implicuitque deo.\nQuid Vulcane facis? non haec tibi dixit Apollo:\nAd furtum, nescis? haec via prima fuit.\n\nCaptus ab illecebris posita tunc casside, et hasta,\nAh qualis Mauors, qualia bella gerit.\nQui, cum grata foret positis concordia telis:\nBella valete inquit, pax mihi semper ades.\nHoc vtinam multos dictum seruasset in annos:\nNon Roma infesto damna sub hoste ferat.\nFinis erat questus: requierat murmur amoris:\nAmborumque ingens corpore languor erat.\nQuum subito tellus contagia sensit amantum:\nVerque caput primae cinxit honore rosae.\nSemina conspiceres vrgere cacumine terram:\nMolleque non vno flore nitere solum.\nQuique aderant multo detonsi frigore colles,\nCeperunt densas per iuga summa comas.\nSponte sua tergo quaesiuit vacca iuuencum:\nAque mare instanti prona salitur ouis.\nFoemina tunc primum blandum cognouit amantem:\nTunc studium cultus primaque cura fuit.\nTunc elegi placuere mei: duraeque puellae\nEloquio victae mane dedere manus.\nMirataeque fidem iuuenis prope nocte iacentis,\nViderunt teneris limina fusa rosis.\nTunc digitis gemmas, tunc tradere crinibus aurum\nCoeptum: tunc artes mille fuere viris.\nCum sint hoc igitur Veneris tot tempora dona:\nLiuor erit: mensis si eripiatur honor.\nDixerat haec Erato: Venus et cepisset honorem:\nNi contra Clio sic foret orsa loqui.\nTempus erat nobis mendacia demere rebus:\nVeraque germanae certaque iura sequi.\n\nAnte nouos ignes, ventos, terramque, fretumque,\nHaec rerum moles vnus aceruus erat.\nAt deus obscura postquam res lite redemit:\nInque nouas formas iussit abire Chaos.\nSumma ferunt ignes: stat proximus ignibus aer:\nHicque premit terram: terraque pressit aquam,\nNe loca vana forent, habitantibus addidit ortus\nSolis et occasus, nocte sequente diem.\nIrriguos imbres suspendit, et aeris vsum:\nSignatumque dedit margine limen aquae.\nMontibus extensis valles adiecit, et antra:\nQuaeque ferat fruges addita terra fuit.\nHinc Natura sata est: quae totum temperat orbem,\nIlla, quaque sata est, optima dicta die.\nAduocat hanc coram rerum fabricator, et orbis:\nAtque modo huic natae, talia magnus ait.\nSalue magna parens post me, rerumque potestas:\nMaxima consiliis orbe futura meis.\nOcia ne subeas: mea sit vis prima creandi:\nNascendi (vnde nota est) forma secunda tibi.\nIstaque quo possis, faciem nunc accipe mundi:\nCum vi et multiplices corpore vasta sinus.\nVbere mille geras, amplexus mille sub illis:\nAccipiat vultum noxque, diesque, tuum.\nZona sit obliquus duodenis ignibus ordo:\nSintque oculi capiti, lunaque, solque, tuo.\nMille tegant rerum species, te mille colores:\nPulchraque sis vultu tota, nec vna, tuo.\nFax tibi pro sceptro, pro vi tuus ignis, et ars est:\nProgrediens certa semina gigne via.\n\nCorpora cuncta moue, pariter quoque mota coerce:\nOrdo sit hic: expers ne rationis eas.\nHaec deus, in solio dea quum sublimis in orbe\nConstitit e summo conspicienda loco.\nInsistensque illi, recti fidissima custos,\nIuncta deo donis officiosa sedet.\nIuraque dat terris, ventoque ignique marique:\nFertque sub imperio corpora cuncta suo.\nTemperat his mundum, foecundaque dicta vicissim\nOmne genus gremio promit ab ipsa suo.\nPace tua Venus haec vera est: tu ficta putaris:\nHac duce nam spumis nasceris ipsa tuis.\nPrimaque concordi, non tu, pace ista ligauit\nCorpora: quum inspecies omne coiuit opus\nIsta creat nobis quicquid noua corpora gignunt:\nPerque orbem vacuas non sinit esse domos.\nHinc pecus omne venit: facit hinc auis arbore nidos:\nEt luteum Progne sub trabe fingit opus.\nConcipit hac foetus duce tellus, reddit eadem\nHos duce: et hinc rebus sunt alimenta nouis\nAccipit hinc magnae sibi iure vocabula matris:\nSuscipis indigne quae Venus ante tibi.\nErgo facta parens ab aperto munere rerum\nDebeat Aprilis munus habere sui.\nDixerat: erubuit vero Cytherea reperto:\nReddidit et titulum tacta pudore deae.\nStabat honor mensi firmatus voce sororum:\nVisaque erat vero causa probata suo.\nQuum grauis Vranie stellis redimita capillos\nSurgit, et in medium talia verba iacit.\n\nIpsa licet taceam, mea sunt iam nota sorores\nMunera, pro vero sydera testis erunt.\nNon erit absurdum de tempore reddere causas\nSi ferar, ex astris tempus it omne meis.\nNondum forte Hyades, nec Pleiadas, ipsa regebam:\nNec tua nota mihi luna ue, sol ue, via.\nCur Cynosura tua est gens sydonis astra secuta:\nCur ue Elicen spectet nauita graius aquis.\nQuid sit vterque polus: quid signifer ipse moneret:\nQuid ue boues seri, tarda ue plaustra boum.\nOmnia confusa veri ratione latebant:\nNec titulus stellis, nec mihi nomen erat.\nMaxima enim nuper, reserarat machina vultum:\nEt noua erant populis omnia facta suis:\nStabat et aeternum Saturno rege sub auro\nVer: facies primi temporis illud erat.\nInde vbi iam venit rebus sua discolor aetas:\nLucifer in partes vnus et alter abit:\nTunc sibi hyems, aestas, autumnus, nomina verque,\nCepit, et incaeptus gentibus annus erat.\nTraditur imperium mihi coeli, traditur artis,\nDeque illo primum nomina nota tuli.\nLustra palestini duce me tunc prima tulerunt:\nVenit ad Iliadas per loca multa labor.\nHinc fuit exactus, qui nunc est, cursibus annus:\nNon sacer vt nunc est: sed tamen ille fuit.\nInterea coelo quos non potuere gigantes\nPellere, facta parens vna puella fugat.\nEdidit haec magnum coelesti semine partum:\nAmisere polum numina prisca suum,\n\nVoce quidem mores hominum formauit, et annum:\nSubiecitque orbem legibus ipse suis.\nMore lycaonio tandem praecepta ferentem\nInstantes agnum corripuere lupi.\nOccidit indigne, passusque opprobria mortis\nSigna dedit populis occubuisse deum.\nRedditur ex vmbris: tremuerunt tartara regem:\nEt gemuit vulsa regia caeca sera,\nTunc meus est patribus, populisque, adapertus olympus:\nMense fere hoc semper facta redire solent.\nAstra reluxerunt: reuocauit lumina Phoebus:\nLuceque defectos luna repleuit equos.\nEsse piae volumus si nos sanctaeque sorores:\nCum modo nec Pallas, nec sit Apollo, deus.\nSit sacer Aprilis ab aperto mane sepulchro:\nEt datus antiquis eripiatur honor.\nDixerat Vranie dictis plausere sedentes,\nIstaque de tenebris lux redeuntis erat.\nTunc ego Pierides dixi mea vota secutae,\nQuas possum grates officiosus ago.\nSed ducibus vobis quoniam de littore solui:\nQuae vehit, in portum deferat aura ratem.\nIam pater Heliadum quater ad sua lora redibat,\nCurribus et iunctos sollicitabat equos.\nIbam forte viam, populus cui nomina fecit:\nQua prope flaminiam gramina campus habet.\nVicus erat: dederat Padus et leuis accola nomen,\nNon procul a ripis Albula Tybri tuis.\nCymbala pulsabant: difflabat tibia cantus,\nProuehor, in media detineorque via.\n\nPars etenim triuiis, pars festis laeta tabernis,\nHic erat, artifici pars pede pulsat humum.\nCum pare quisque sua faciles ad gaudia palmas\nIactat, et in certos corpora versa modos.\nAere chorum hi reuocant, diffusis hique capillis\nLudus erant, agiles tum pede tumque manu.\nLanguor erat fesso, subit alter, luceque tota\nLuditur, in multo desipiturque mero.\nNon procul hinc templum praecinctum fronde virebat:\nThuribus Ambrosio struxerat ara focos.\nQuaero ioci causam, quum sic e pluribus vnus\nProtinus e medio rettulit ore choro.\nQua phryx ante senex, Apenninique coloni,\nEt phaetonteo proxima rura Pado,\nArrius abstulerat nostris immaniter aris,\nDe templo veros expuleratque deos.\nQuum subito sumptis coelestis pastor habenis\n(Ceu stat adhuc) celeri cuncta redemit equo.\nPar vt erat, patrium struxerunt facta triumphum,\nVictor ad insubres quo pater ipse redit.\nPompa dedit salios, facimus fecere quod illi:\nAraque nunc repetit, quos tulit ille iocos.\nGallia vicina est, praebebant vina triumphi:\nHactenus, et posito rettulit ora mero.\nAlter ab hoc surgens causam tibi plenius edam\nHanc ait, estque aliter pene locutus idem.\nDixit enim Baccho praebebant vina priores\nMellaque: mella patri, vinaque nostra damus.\nHausit nam illa puer, laeta est Insubria vino:\nSunt satyri Baccho, sunt pariterque ioci.\n\nAd sacra vtroque iuuat festis gaudere diebus:\nVtimur et patriae moribus vrbe Remi.\nNunc fit id in triuiis, et festis forte tabernis:\nScilicet et veris tempore facta iuuant.\nFiet et ante focos (haec bis nam ponitur ara)\nQuum referet gelidas frigida bruma niues.\nDicta ioci causa est: tibi si facundia curae\nMellea, da diuo quas petit ara preces.\nDixerat, et saltu dudum post pocula facto,\nCum pare discussis saltat in ora comis.\nIngredior templum: patrum discesserat ordo:\nEt pariter socias soluerat ara manus.\nDa pater ergo meos dixi florere libellos:\nEt sparge ambrosia pectora nostra tua.\nLuce sequente, polo, vexit quae numina, puppis:\nQuaeque regit terras, sole cadente micat.\nCras simul et piscis septem de parte trionum\nSole abeunte fugit: dimidiusque latet.\nVictus inops fuerat: fruges seges aegra negabat:\nImbre quod a nullo sparsa sitiret humus.\nSpem macer, et siccis fallax aquilonibus annus\nDempserat agricolis: ingrueratque fames.\nAere cibus patrum pietate dabatur egenis:\nAraque pro coeli quaeque rogabat aqua.\nSigna ferunt, pompa puerorum ducitur agmen:\nOrbos Roma vocat relligione noua.\nFacta cano: pluuias segeti elicuere precando:\nFactus et his nobis fertilis annus erat.\nTempus idem positam Vincentius optat ad aram:\nVotaque pro pueris, virginibusque, capit.\n\nAdmoneo: cedas procul hinc procul impia mater:\nSeu tua tristis Itys: seu Meleagre tua.\nSeu quaecunque fuit non nomine digna parentis:\nEt scelere in partus saeuit acerba suos.\nScilicet, in partes cum sectus quatuor esset:\nHoc duce, in articulos it puer ipse suos.\nEx illo immanes hic odit crimine matres:\nIllato et pueris vulnere, praebet opem.\nViuat Itys: huius si Progne deferat aris:\nMedeaeque suo corpore frater erit.\nQuid stas nupta? tuo quod non medicamine fiet:\nMunere placato numine, mater eris.\nMater eris: quoniam fecit quoque pignore matres:\nCum steriles tardo coniuge pene forent.\nIntumuit venter: necte Lucina rogantem\nAudiet: et partu mortua pene iaces.\n(Soluit enim multas) seu mas seu foemina fiet,\nDa thus, partu aderis, thure soluta dato.\nAeger erit natus pariter: passusque periclum:\nLaeta uoue spolium: sentiet aeger opem.\nFiet et incolumis: si votus detur amictus\nConcolor: et similis tradita vestis erit.\nNupta tibi dicta est: nunc causam sedulus edam:\nCur iuuat in bello militis ille manus.\nSiue quod agressi stupuerunt turpiter hostes:\nArmaque conspecto destituere patre.\nNamque genu posito palmas extendit inermes\nTurba: et sacratos corruit ante pedes.\nSeu quia de nostris cessit Victoria templis:\nNomine et illius nomen habere putant.\n\nProxima nam iunctum victricia signa sacellum\nSpectat, et a facto res capit ipsa fidem.\nSeu quonam sacrum posuit super aede Mineruae:\nVnde duci victrix insit oliua manu.\nSeu placata idem quod virgine fortis vtraque\nHic visus ducibus, militibusque, fuit.\nVota virum scribit: pandit victoribus aram:\nMilitis et fortes reddit ad arma manus.\nHinc victore tulit romano milite signa.\nIllaque pro multis aspicit ante focos.\nPlaudite Pierides: media stat censor arena:\nCuique sit ex merito laurea danda videt.\nNec minus et partes has Palladis ante putamus:\nArtibus et pater est mitis vt illa fuit.\nGalli vera probat templo suspensa tabella:\nHoc duce qua laurum se meruisse docet.\nO mihi si tantum concedant numina famae:\nHocque velit Bacchus, Pieridesque meae.\nVictor vt in media vates ego cernar arena:\nMeque probem curam numinis esse mei.\nHic quoque te Caesar iam cura domestica tangit:\nNum quod in hoc vincis? an quod iberus erat?\nHoc duce, cognati nam quum stant praelia Martis:\nTe memorant semper conseruisse manus.\nQuam bene, dum celebri tua munera sumit ab ara:\nAtque tua a victo non vacat hoste manus.\nDum sequeris diuum: sequitur te fortiter ille:\nVictorem tyria reddit ab vrbe tuis.\nVox erat ecce venit: crepuerunt omnia plausu:\nTeque capit gremio culta Capena suo.\n\nVisus et es, positis laeua dextraque figuris,\nInter Scipiadas tertius ire tuos.\nTalis erat libycis ludos quum Caesar ab oris\nRettulit: et victo parta trophaea Iuba.\nHoc et idem factum Cytherei tempore mensis:\nSis vt in Aprili tu quoque pompa tuo.\nIam te pacis opus spectabat: Velia iam te:\nIunctaque cum Vesta regia parua Numae.\nArcus erat: generis reges hic cernere iussus:\nAtque tua forti praelia gesta manu.\nConfusasque acies bello, victasque paludes,\nAequoraque, et caesis oppida capta uiris.\nAdde tot his homines exutos vincula nostros:\nBarbaricis fuerant qui modo praeda deis.\nSub pede lugebat quondam defensa Corone:\nMoestaque contusis igne Guleta genis.\nReddita poenorum splendebant moenia regi:\nAddita sed titulis nominibusque tuis.\nHinc tibi pons aditus: fratrum patrumque sigillis,\nSacraque erat moles plausibus aucta tuis.\nSistere equos faciunt demissa tonitrua flammis:\nTerruerant animos non tamen illa tuos.\nContigeras templum: victricia signa secutus\nDuceris exceptus patris ad ora choro.\nOscula iunguntur: iunguntur colla duorum:\nQualia qui claui, qui valet ense solent.\nNocte coronatae micuerunt lumine turres:\nDe stipula et mediis dolia plena viis.\nSicque tuo felix gauisa est Roma triumpho:\nIussit et hanc fastis Caesaris esse diem.\nIamque vnus, iamque alter erat sibi Lucifer ortus:\nTerque suas pastor dinumerarat oues.\nCedere quum coelo tuus Isace laniger optat:\nAstrigerum et seris mergere vellus aquis.\nEsse potest Helle: sed non est: tollit ab vndis\nCandida quae laeuum luce sequente pedem.\nAst vbi praeteritas lux nonas sexta videbit:\nDe face semimaris Phoebus abibit ouis.\nIndeque digresso summittet cornua Taurus:\nEt sua summissis altera causa manet.\nCum boue nutrierat sibi forte Iosephus asellum\nRura petit: coeli subsequiturque puer.\nSic vt erat nostri iam sanguinis ille, deusque,\nCum boue graminea ludere coepit humo.\nEt modo mulcebat molli palearia dextra:\nEt modo pascenti gramina secta dabat.\nDenique is adiutus tergo pueriliter haeret:\nVrgenti similis, sollicitatque, pede.\nSiue quod ad cunas (ceu fas est credere) nouit:\nSeu data quod tenera iuuerat herba manu.\nDum deus adludit: sensim procumbit: ab illo\nDesilit hic solers: et noua serta parat.\nFecerat: adnectit pictos per cornua flores,\nPurpureisque ligat collaque et ora rosis.\nAspicit: atque placet, genitor quum e vertice coeli\nQuo stabat, placido sic ait ipse boui.\nGratus eras cunis nato gratissimus agro:\nIgnea sint meritis sydera nostra tuis.\nVix ea quum ille latens ceu tunc est parte per herbam,\nPesque vagus laeua dexter aduncus humo:\n\nSumma petit: summo qua pars nitidissima coelo:\nAtque rosas secum pictaque serta trahit.\nQuotque illi fuerant flores, formantur in ignes:\nSplendidus inque polo sydere totus erat\nTertia pontificis lux sacrum spectat Iuli,\nCuria iudiciis semper honesta tuis.\nQua via flaminia est, firmans in arundine gressus\nLaeta domum festa fronde redibat anus.\nQuae sacra sint quaero: Pelopis caput inquit ab oris\nPiscatoris habet non procul ara ducis.\nHinc Milui rediens quoque tunc de ponte viator:\nCras ait: at serus, laniger ora teget.\nQuartus ab eois properabit Lucifer ortum:\nDemittetque diem: praeuenietque Venus,\nDeque suo Caesar cupiet te cernere coelo:\nInque coronati fundere colla rosas,\nVox erat: Augustus solennem cultior aram\nCum patre thura focis impositurus, adit.\nVenerat, et tantum distabat sorte Tiarae:\nCaetera nam cultus pontificalis erant.\nTalis ab Oceano radiis redimitus Apollo\nChrysolithis summo reddit ab orbe diem.\nMagnus ab Aenea pater hic deductus, et ille:\nHicque hominum dux est, dux tamen ille ducum.\nNate deo, dea magna parens, tu frater, et alter,\nProtegite imperii pignora iuncta duos.\nTunc etiam mundo quaeret decedere sydus:\nAngulus in stellis cui nota ternus erat.\nCaesar vt opproprium, cognataque bella recuses:\nAd foedus cras te Gallia sancta vocat.\n\nAh si Pompeius, si sic fecisset Iulus:\nQuanta foret virtus itala, quantus honor.\nTertia de coelo sortitum sydera Taurum\nLux videt aequoreis mergere terga vadis.\nCras aderunt priscum tibi Roma Palilia festum\nDe capitolino conspicienda iugo.\nErgo age natali non tactas indue vestes:\nCiuibus et fias candida tota tuis.\nSancta Pales aderit: facit illa vocabula festo:\nNon minus a septis ad tua festa suis.\nTexerat ante nouo formosus ouilia ramo\nRomulus, et frater, pastor vterque tuus.\nHi tibi ne desint: praecinget ouilia sertis\nEnsifer, et frater, pastor vterque tuus.\nTertius his iunctus pater est: pascentis ab alto\nQui sibi commissi ius gregis omnis habet.\nHis igitur ducibus tibi Roma renasceris: hisque\nDe stipula transis: quum iubet ara, focos.\nScena stat, et ludi, fortes spectate Quirites:\nDiciteque haec nostrae festa parentis erant.\nCarmina cantantur: capiunt sua praemia Mimi:\nScripta placent: laudes ipse poeta refert.\nFinis erit rerum: redeant vt festa quot annis:\nRomae quisquis ades laeta precatus abi.\nArceque de summa victum dic spectet vt orbem:\nQua patet exoriens, occiduumque latus.\nPace sacroque suo fiat caput ante quod armis:\nGentibus et terras omnibus vna regat.\nDixeris: adiungas cum patre renascere semper:\nNatalisque frequens adsit, eatque tuus.\nLuce sequente astris Hyperionis igne fugatis\nFlorida dimidii tempora veris erunt.\nCaesar in Aprili ne pars vlla relinquat:\nCras tibi de bellis inda tributa feret.\nSit licet et Ganges nondum tuus: India fert haec:\nMox tibi dum victas porrigat ipsa manus.\nTunc etiam mater quum iam se roscida clausit\nMemnonis: et Vesper sydera lustrat equis.\nHac qua parte ratis se iungit in aequore malo\nClara: sub hesperiis tota latebit aquis.\nExoriente alta auritum caput occulit vnda\nSole lepus: celeres effugietque canes.\nCasside conspicuus, sumptaque Georgius hasta,\nTunc quoque cum diro bella dracone geret.\nErgo qui clypeo, signo, ferroque, corruscas:\nAd tua quae canimus Bellice festa veni.\nEst quod inermis agas: acies, bellumque relinque,\nNunc tibi deuicto si quid ab hoste vacat.\nMauors pace tua somno furtoque puellam\nFallis: arenoso qua Tyber amne sonat.\nIste suam gladio, fortis defendit et hasta,\nQua madet infesto moesta Silena lacu.\nVrbs fuit haec celebris (iuuat hinc nam facta referre)\nDiri obsessa tamen peste sed anguis erat.\nQui licet infestus miseris tunc ciuibus esset:\nFinitimis etiam maximus horror erat,\nAd Tripodas mittunt placari tristia Phoebi\nHumano, et pecudum viscere, dicta iubent\nAbsumuntur oues: homines a sorte petuntur:\nNigraque confusum funera vulgus erant.\n\nHinc ventum ad natam est regis: pater acta recusat:\nCogitur ad sortem stare sed illa ferae.\nVnica erat patri: lux venerat: obtulit angui:\nOblata hac ingens vndique luctus erat.\nPompa fit: exequias spectant: lugentque parentes:\nFunereisque tegunt corpora moesta togis.\nInterea ad scopulum: stat vt hostia tristis ad aram,\nVincla manus stringunt, vittaque nigra comas.\nQualis et Andromede Ceto deducta marino\nLinquitur: abscedunt: languit illa metu.\nQuodque licet: monstri tantum spectabat in antrum:\nHinnit equus: visi voce reuixit equi.\nAtque fuge exclamat: fuge diro quisquis ab angue,\nSitque sat ob patriam me periisse meam.\nDixerat, e summa tollit quum rostra palude:\nVirus et instantem colligit anguis equum.\nOraque non vna tumefactus sibila lingua\nMittit, et inflexo corpore verrit humum:\nHoc eques inspecto: timeat ne funera virgo\nAdmonet, et forti sic super inquit equo.\nAlma faue tortos Crux vincere docta dracones,\nHactenus, obliquis signat et ora notis.\nQualis et hinc dirum Pythonem Phoebus in anguem,\nInque anguem qualis Cadmus it ipse suum.\nTalis in aduersum vertit sua pectora monstrum:\nComplexusque hastam pronus adegit equum. Concutit ora atrox: maculosaque terga reflectens\nRem ferus insidiis, agminibusque gerit.\nSurgit in hunc, miles pressoque in gutture ferro,\nOccupat: et valida traiicit ora manu.\n\nVoluitur ille solo: sic vt quoque viueret idem:\nCogitur in laqueum: ducitur inque forum.\nTurba sequebatur, casum admirata, ducemque,\nDeque illo sermo per loca multus erat.\nParsque virum sanctum, magicam pars iudicat artem\nParsque nouas vires, ingeniumque putat.\nVenerat ad regem: venientem amplectitur ille.\nAtque suam: laudes numinibusque refert\nInterea ante duos tota concurritur vrbe:\nVersus et in populi gaudia luctus erat\nSpectat quisque feram: reduci plausere puellae:\nEnse draco caesus pectore planxit humum.\nPoscit aquam vulgus, victori ponitur ara:\nPendet in hac anguis, qui modo terror erat.\nDicere Io Paean, et Io ter dicere Paean,\nRex iubet, alternos instituitque choros.\nPerque annos duci monet in spectacula casum:\nVnde datur multis annua scena locis.\nAddidit et ludos, eques illis vtitur hasta:\nInsuber hinc celeri praemia ponit equo.\nVenit ad insignes victoris fama Quirites,\nMarteque pro prisco est coeptus in vrbe coli.\nQuare, quisquis erit Martis data iura secutus,\nSeu pilum princeps, siue sit hasta viro:\nDum vacat a bello, det sancto thura Gradiuo:\nHacque ferat castris ocia iussa die.\nInterea, si fas castis audire poetis.\nEt pariter diuum reddere verba pater.\nPompa quid, et cur dat dic Curia dona ministris:\nE Capitolinis huc tibi ducta iugis.\n\nSic ego: deposita quum casside venit: et inquit\nQuae poscis, dictis disce poeta meis.\nGens erat a veteri traxit cognomina Sarra:\nArmis quippe potens, hostis at illa deo.\nCeperat haec forti Solymarum moenia bello,\nDeque pia nostros iecerat arce deos.\nCapta reposcuntur romanis protinus armis:\nItur: et in multa est obsidione mora.\nSigna canant moneo, mea sed tamen ossa sepulchro\nSumpta ferant: parent, callidus ossa sequor.\nTela tenent acies: dubitant concurrere bello:\nTunc sic ite inquam: dux ego vester ero.\nVester ero dicens, scalis nitebar in arcem:\nHostibus et domitis per loca victor eram.\nSigna meosque simul capta super arce locaui:\nMiles io dicit, festaque pompa datur.\nHinc mihi ceu paruo flat tibia mane triumpho:\nE Capitolinis ad mea templa iugis.\nAtque tubis canitur, coetu comitante Senatum\nIre putes factis parua trophaea meis\nVentum erit, assistunt, circum longo ordine sacrum:\nAtque fit in templo grata corona meo:\nStatque chorus, dignis praebentur dona ministris:\nAnnua militibus forte quod illa meis.\nDixerat, inspicio, gestabant signa sed vlnis\nSparsa rosis, sinibus facta minora suis.\nQuaesieram: ante tubas Marti lustrare solebant:\nProque his belligerae sacrificare deae.\nNumine parta meo quodque est victoria nostris:\n(Saepius vnde solet nunc mea imago geri)\n\nQuodque meis turca referantur ab hoste trophaea:\nAuspiciis: templo iure locanda meo.\nGesta hinc signiferi (ceu lustria) molliter vlnis\nSigna manent, fusis ad mea sacra rosis.\nMore patrum, et victi quia nostris ossibus hostes,\nAd caput haec lustrant, ossaque nostra preces.\nDumque piant: certos vt sint sortita triumphos:\nIlla super carmen, nostraque gesta legunt.\nSed cur ora notis, quum tergum ascendit equorum:\nSignat eques? laeso et te pede clamat equi?\nOra notis dixit, signatus colla draconi\nQuod premo: et insistens fortiter iuit equus.\nIlle notat sese, quum terga premuntur equorum:\nOffenso et quoties huic pede restat equus.\nCuncta quidem didici, sed quae puer ipse notaui\nIn patria de te: non bene nota mihi.\nNempe Ferentini nent, hac texuntque puellae,\nAtque suunt tunicam nomine luce tuo.\nProque locant imbri sublimi in vertice templi:\nFinieram, dictis rettulit ille meis.\nQuae mihi texta facit, per me, seruatur ab angue:\nInstar et armorum, quum venit, imber obest.\nBellicus esse feror: telum mihi paret et imber:\nTextaque qua pendent, nulla procella nocet.\nTurribus in templi suspendunt (sancta quod aera\nInde sono faciunt) pellat vt imbris aquas.\nHactenus: atque abiit, parthos pater opprime dixi:\nProque tuis ducibus cassida semper habe.\nLuce sequente polus vicinos excipit haedos:\nAtque herbosa leui terra madebit aqua.\nTunc quoque cum Phoebo, quum iam sua lora reliquit,\nNocteque coelesti gramine pascit equos.\nOceani cornu petit aequora lata sinistro,\nIsace qui pro te tradidit exta deo.\nAltera quum sese terris Aurora reducet:\nSoleque de foliis ros oriente cadet.\nSacra feret Marco, colli quem Roma propinquum\nE capitolina, qua sedet, arce videt.\nLucibus e cunctis prece binas nuncupat annus:\nAltera sed maior, altera dicta minor.\nVtque pares non sunt: sic distant tempore, nanque\nIsta manet, certam non habet illa notam.\nVtraque diuersa coelestia numina causa\nPlacat: Roma sacro haec illa Vienna tuo.\nPostulor ex istis quae poscit thura duabus:\nVicta minor cedit: donaque maior habet.\nVnde sed his docti fecerunt nomina Graii\nQuaeritis hic a me: scireque vera iuuat.\nForte Litas sobolem magni Iouis esse putabant,\nHaeque duae fuerant: sed tamen ore pares.\nCorpore rugosae, pede claudo, lumine toruae,\nSuppliciter tristes, submadidisque genis.\nHas praecedit Ate: miseris mortalibus vna\nQuae dea tot noxas, tot mala saeua facit.\nTurpibus haec oculis, grauis, et pernicibus alis,\nDuraque, praecurrens praeterit vna duas.\nTerga secuturae mutant hae tristia laetis:\nAtque suis reddunt, illa quod ante rapit.\nQuaeque patris fuerat Iouis ira mouetur in hostes:\nEt precibus demum victa quiescit Ate.\n\nErgo quod hae dictaeque litae, sacraeque duaeque:\nQuodque hae sunt totidem, quod quoque iure sacrae.\nVoce Litas graia litaneas esse putarim:\nDeque sinu nostri prosituisse dei.\nNempe preces coelo ortae sunt, munusque deorum:\nVnde venit pietas, vnde secuta fides.\nIllae aris primum iusserunt ponere thura:\nAtque sacras festa cingere fronde domos.\nVictima fecerunt vt subdat colla securi:\nExtaque in arsuris poneret ara focis.\nIrata licet arma manu sua fulmina sumat\nIuppiter: audita deserit illa prece.\nQuemque suis populis cecinere oracula vatum:\nDe quo visa fides tardior ipsa fuit\nCum gens praua illum nondum in noua regna venire\nCrederet: et dubia perfida mente foret:\nDenique communi deus ipse ex aethere summo\nEst prece commotus, natus et ante gregem.\nHacque die pompae victricia porrigit arma:\nPellat vt a populo tristia damna suo.\nQuare quisquis ades: ponas hac luce labores:\nCunctaque signifero sint operata deo.\nDiscolor (vt fas est) sed iam chorus agmine longo\nCantat, et in media candida turba via.\nVbera dat nutrix: sitiens ne vagiat infans:\nDumque dat incedens supplicat ipsa deo.\nItque, sed incerto, maiorque, minorque, parente\nOrdo, frequens pueris virginibusque suis.\nPone viri veniunt, matres, nuptaeque puellae,\nQuaeque vacant sanctis virginitate focis.\n\nIam prope sunt: supplex quisquis veneretur euntes:\nAtque dei vernas spargat in ora rosas.\nMos sed is est dictus: moris dicatur origo:\nNe mihi propositi pars labet vlla mei.\nAn quod ab antiquis campi lustrantur et arua:\nHaecque quod ambiret victima, nomen erat?\nAn tibi quod pluuiis caruisse rigantibus arua\nDiceris, ad segetes appula terra tuas?\nErgo relanguentes rubigo infecit aristas:\nIpseque fallebat vota colentis ager.\nPallidus arebat decussis foetibus annus:\nNec steterant syluis poma, nec vua iugis.\nAdde quod et pecudes, et foemina prole carebant.\nVota dabant: votis gratia nulla datis.\nInspiciunt priscis quae sint ea tempora factis.\nTradita rubigo lux erat ista tibi.\nNe canis Icarii sub sydere terra sitiret:\nExta canis sacris, exta ferebat ouis.\nExta parant illi: quum vox est reddita coelo:\nFerte preces Marco: signa leonis habet.\nScilicet illius, quanta est, sub sydere tota\nSaepe sitit tellus: subtrahiturque seges.\nIussa viri faciunt: fuit ille feracier annus:\nTerra dedit fruges: et dedit vua merum:\nProuenit et volucrum proles: arborque fugata\nLaeta sui fructus, et pecus omne tulit.\nAgricolae votum ceperunt fertilis arui,\nGrexque suo domino foetibus auctus erat.\nPrimitias referunt: mos nascitur: extat et arae:\nTybur enim cerasis prisca tributa refert.\n\nQuodque pecus peperit: volucris quod foeta cohortis:\nHac dant oua nurus, caseolosque die\nMoreque nunc patrum, ciues lustrantur et agri:\nIntus, et extra, aris luceque Marce tua.\nAddita crux pompae: cur addita causa patebit:\nHac quod Roma die plurima damna tulit.\nDiscolor et crux fit: sed cerea, fixaque posti\nTuta: quod hoc agni fecerat ante cruor.\nNanque luem passi moerebant funere ciues:\nVnde erat haec luctus, nigraque, dicta dies.\nDona ferunt geruli, praecedit pompa ferentes:\nIllaque erit querulam Cereus ante lyram.\nPendet ab hoc pretium, laeti hoc ad sacra secuntur:\nOrdineque in nullo proxima templa petunt.\nPostulor haec illis sed quae sit causa petendi\nVt taceam quouis iudice vera patet.\nColla leo forti cum pectore fortia gestat:\nHaec duo sunt illis ad lucra semper opus.\nErgo aliae vt possint, ratio est haec certa ferendi\nMolle Leoninis viribus vt sit onus\nSed Pasquine tibi varias dant corpore formas:\nHac quoque et es populo fabula in vrbe die.\nCarmina ponuntur, sunt et spectacula uulgo:\nTuncque placent, linguae quum sibi uirus habent.\nHaec ego dicebam, quum plebis ab agmine septus\nVertitur, et uatis respicit ora sui.\nTunc ego da causam dixi, quum factus Apollo\nRettulit haec pulsa protinus ille lyra:\nAccipe quae poscis decus o mihi grande poeta:\nIngenii cuius carmina prima tuli.\n\nAnte Remum et fratrem fuit ista licentia: prisci\nTestis et Euander graiaque turba ioci\nFacta sequens aetas Vertumno tradidit: aede\nQui sine romanum viderat ante forum.\nForte fuit caupo Pasquini nomen habebat:\nNomen adhuc aetas nunc tenet vnde meum.\nEffodit ante lares: qua Circus agonius: et me\nInduit, indutus non iocus vnus eram\nEt modo mas fueram: modo foemina: versus in ora\nMille die hic vna fabula plebis eram.\nPlebis ab officio tetigit mea gratia patres:\nMosque manet ludi forma nec vna placet\nSum modo Apollo lyra: modo Mars si traditur hasta,\nCinge olea iam Mars non ero Pallas ero\nDent mihi poma rudes: fiam Vertumnus: ad antrum\nSi Galatea venit sim Polyphemus ego\nSit mihi maturis qui tempora cingat aristis:\nIsaii felix dicar amica Ceres.\nCreditus Alcides armenta erithrea tenebam:\nFactus ab Alcide Cacus ad antra fui.\nContigerant ederae: vulgus laudabat Iachum:\nClamabant Ianum bina quod ora tuli.\nSaepe Iouis cepi candentia fulmina dextra:\nGentibus et sumpto fulmine terror eram.\nHas ego nunc formas vnus conuertor in omnes\nAnte meos transit dum sacra pompa pedes.\nMos vetus in magnos famosum inferre libellum:\nNondum oblita sui est martia Roma ioci.\nScilicet hic hominum non parua licentia morum\nGrataque libertas, iuraque, certa placent.\n\nPellimur a recto: nostro et peccamus amore:\nIn vitium et mollis, pronaque, turba sumus.\nVt pudeat facti (timor est in carmine nosci)\nScripta ferunt: ludis praeficiorque, meis.\nNostraque famosis praetexunt nomina dictis:\nSubque, meis formis dicere vera licet\nHinc mihi quod quaeris, non est nunc carmen inerme\nInque foro mordax induor ora canis\nFelleque suffusus distringo, petoque veneno:\nVoxque mea alterius crimina semper habet:\nSint vt verba sales nostra haec se in vulnera vertunt\nEt feriunt, blando quum placuere ioco.\nDenique ne in longum teneat mea fabula, quando\nFas erit hic animo liberiore loqui.\nQuum gladiator eram: feriebam pectora ferro:\nNunc mihi pro telo, sanguine lingua madet.\nHacque seco mores: et res non magna videtur:\nSaepe sed opprobrium principis esse feror.\nDixerat: in Circo cum sint tot templa tot aedes:\nAngulus est cur hic nunc tibi? fabor ait.\nAnte per hunc Circum spectabat equiria Mauors:\nSpecto ego nunc currus: et sacra signa chori\nQuod facere vt possim de tot placet aedibus vnus\nAngulus hic: de quo cernere utrinque licet.\nDixerat: et uultum ueluti spectaret utrinque\nFlexit: adhuc qualem nunc sibi semper habet.\nVesper erat: circum puerorum funditur agmen:\nInque illum manibus saxa, lutumque ferunt\nPone puer lapides: cedunt nam uatibus: et sunt\nOre poetarum saxa minora tua.\n\nTroia solo cecidit, sed versu viuit Homeri:\nEt Thebae vatis carmine nomen habent.\nHuncque, poetarum quia dictus cura nouorum:\nNon minus eoi, hesperiique legent.\nQuo ruitis? duris feriantur vt ictibus ora;\nTrunca nocent semper: quodque loquantur habent.\nSaepe quidem vidi, cum lux transisset, et annus,\nLectorem culpis erubuisse suis.\nHaec ego: plectebant ciconum velut Orphea matres:\nDeque deo, toto corpore, marmor erat.\nQuinque mihi extremo luces de mense supersunt:\nVltima Pleiades sed sibi clara refert.\nClara sit illa licet, modo flet modo ridet Aprilis\nVulgus ait, Maius temporaque ipse petit.\nA saxis pueri quercus, laurosque, requirunt:\nQua nemus est: arbor qua uiret alta comis.\nRusticus et summis inquiret montibus ornos:\nAtque nouos flores, sertaque festa leget.\nPerque fora ingrediens, venales eriget vlmos:\nMusa sile: et uiridi te quoque fronde tege.\nHac et tecta tuae puppis remorare rudentes:\nHinc alio quando remus agendus erit.\nExplicit liber quartus.\nIn hoc mense Maio, a maioribus dicto, maiores veterum verificantur in maioribus apostolis: quorum festum est in Calendis, et maiestas Iouis, a qua eundem mensem dici volebant: verificatur in dei nostri maiestate: quae coelum ascendit in festo Ascensionis: quae vtpote semper in hoc mense est. Tutela olim Apollinis, nunc Iacobi minoris apost.\nHuius et antiqui dubias de nomine causas\nMensis habent: certi nec sibi iuris erat.\nNam tres lite sua distabant mente sorores:\nQuaerit de Maio dum dare quaeque notam\nNempe hinc maiores, Maiestas traxerat illinc:\nMaiaque, quae titulum tertia poscat erat.\nOrta quidem lux est sunt: et manifesta: patentque:\nIn tenebris dudum quae latuere suis.\nErgo alii fingant: me dicere vera loquetur\nScripta sequens aetas si modo nostra leget.\nDixi: et respiciens mea tempora, vera petebam:\nDe superis cui nam munera mensis erant.\nScilicet et fratres maiores esse putabam:\nIura quibus Mai lux sacra prima dedit.\n\nTurba frequens aderat, veniebat ab aede sacerdos:\nQua sua Laurenti respicit ara fora.\nProtinus accedo, concursusque obuius huius\nQuae sit causa rogo, quum bonus ille refert.\nHoc in mense dei Maiestas scandit Olympum:\nVngimus et pueris tempora, chrisma vocant,\nAdde quod hesternos speculis accendimus ignes:\nStantque inter veluti sydera nocte domus.\nScilicet et terris aperitur ab aethere coelum\nDum deus euectus Sindone carpit iter.\nSic fuerat, video iuuenes, puerosque, senesque,\nHos velo cinctos, hosque iocosa loqui.\nTunc ego Maiestas Iouis olim fulmine magna,\nMaxima at ex vmbris haec, redeunte deo, est.\nIam pater omnipotens (Saturnum credidit aetas\nHunc vetus) in celsa sederat arce poli.\nSurgit iniqua cohors, patrique inuidit, et inquit:\nEt nos ecce pares, quis negat? esse tibi\nPellitur e coelo, tenuem pars aera coepit:\nParsque suas terras, tartara parsque subit.\nTerra tuos partus hos credidit ante vetustas:\nSaxaque, et in magnos arma tulisse deos.\nIn patris ire polum cum iam non monte valerent:\nAusa huius natum est fraude dedisse neci.\nFerro mite latus traiectus adiuerat vmbras:\nFlumine de Stygio rettuleratque pedem.\nEst locus a viridi nomen suscepit oliua:\nVnde piis pacem gentibus ara tulit.\nConstiterant proceres, nitidum Sol mouerat orbem:\nHique deum expectant, suspiciuntque polum.\n\nQuum subito rutilus per nubila funditur ignis:\nSummittitque oculos quisque siletque metu.\nTer tremuere poli: tria aperto fulgura coelo\n(Mira fides) pauidi sole micante vident.\nTollitur in niueam croceo velamine nubem:\nEt patria aethereis tecta petebat equis.\nSydera cesserunt: qua forte pependerat: alto\nComplexusque illum signifer axe tulit.\nSederat insigni radiorum in sede corona:\nPellitur e coelo cum Ioue turba suo.\nVeraque Maiestas, quae totum temperat orbem:\nReddita legitimo est, succubuitque deo.\nIunctaque relligio sedit, pietasque, fidesque,\nSuspiciuntque illam numina nostra locis.\nVenit et ad patres, coluerunt ordine Petrus\nEt Linus: hinc alii, mox vice quisque sua.\nHinc te sancte pater nunc sacra in sede tuetur:\nFitque comes ducibus, principibusque tuis.\nIllaque dat fasces: ne iactet facta vetustas:\nAtque triumphato tollit in orbe caput.\nIllaque bis senis sacrauit mensibus annum:\nCum totidem secum duceret ipsa duces.\nIndeque tutelas deiecit ab ordine priscas:\nSexque deos, falso cum Ioue, sexque deas.\nProque his spectantur si sacri ex ordine menses:\nPene chori fratrem singulus huius habet.\nErgo cum mensis maiorum tempora fratrum\nPrima putes: deque his possit habere decus.\nReddita Maiestas mensis ius huius habebit.\nLisque sit hac veterum parte soluta senum.\n\nInterea viridi redimiti fronde calendas\nDum canimus vestras, frater et alter ades.\nAmbo aetate pares, aequi virtutibus ambo,\nGente etiam ni alter sanguine maior erat.\nIamque vmbras Erebi pallentes carmine dicam:\nAtque anguem stygiis quem premit alter aquis.\nAlter et vt tandem Solymarum rexerit aram:\nEt dederit primis thura merumque focis.\nSed quo mente feror? longum est narrare tot acta:\nEst et propositi non ea cura mei.\nEst mea cura magis cur velent limina lauri\nDicere: cur quercus frondeat ante fores.\nNum ne fit hoc nobis nemorum ratione nouorum?\nSylua quod hoc primum mense virere solet?\nAn quia prisca fores ornabat Curia ramis?\nEt viridis lauro ianua regis erat?\nFlaminis et castae reuirebat laurea vestae:\nMos vetus ad nostros num venit inde dies?\nAn magis his quoniam festum florale calendis\nAnte fuit, pretium est frondibus inde nouis?\nCum patre, sed primo qui attollit militis ensem\nPrincipis impensis aede receptus erat.\nQuum sic forte inquit templorum, araeque repertor:\nSeparat ah, fratres cur via longa duces?\nVna fides iunxit, sedes hos iungat vt vna:\nDe nostro sacrum marmore surgat opus.\nDixerat, erexit communia limina fratrum:\nIma Quirinalis qua iuga collis habet.\nSedibus erectis solennem ponit honorem:\nEt pius illorum nomine templa vocat.\n\nIndeque, quo ritu fierent veneranda reperto:\nStabat vt ante fores: talibus vsus ait.\nInnuba caesaribus velabat limina laurus:\nEt Iouis augustas quercus opaca fores.\nCaesaris emereant cum dudum nomina fratres:\nVtraque ad illorum limina munus eat.\nDixerat, a dictis ciues plausere, sacrasque\nQuercus it et laurus protinus ante fores.\nCumque prius sacras velarent frondibus aras:\nCulta his diuorum festa fuere magis.\nHinc lauri et patrum venere ad limina quercus:\nQuos colimus, fratrum suspicimusque loco.\nIndeque per ciues, patres imitentur vt ipsos:\nVsus iit, ritus conspiciturque vetus.\nArxque coronatur sua circum moenia ramis:\nPerque vias frondet, limina perque, nemus.\nErgo licet multae videantur facta merere:\nSola sit haec vero tradita causa suo.\nVentum erit in syluas: qua coelo attolitur, arbor\nCaeditur: et Mai nomina caesa capit.\nFloribus ornatur, sed quum fit munus amantis\nIlla est ad cultus ingeniosa magis.\nNunc et aues tollit, nunc in lanugine poma:\nQualia sunt mensis grata puella tuis.\nSerica cum gemmis interdum ad carmina iungit:\nScriptaque cum placeant: dona puella legit.\nForte reuertebar, volucres dicturus, ab ara,\nInspicio, mensas curua parabat anus.\nPerque illas fumans ponebat cana legumen,\nMitra cincta comas, officiosa locis,\n\nInque via instabat pueros, pariterque puellas,\nMolliter appositis discubuisse toris.\nAtque super crines tollebat sedula lances:\nFarraque, cumque suis mollia pisa fabis.\nHaecque super ponens vultu hortabatur anili:\nSingula contingens dona tremente manu.\nTunc, tibi dulcis anus, sic sint aetate Sybillae\nTempora Cumanae non breuiora, refer.\nMista faba in triuio cur dantur farra calendis:\nSic super haec pueris, virginibusque, caput?\nSic ego, quum precibus conuersa seniliter ad me\nRettulit haec, tenero verba tacente choro.\nPrisca per annales veterum si facta requiris:\nMulta data inuenies moribus inde tuis.\nMos erat in Maio celebrare lemuria mense:\nA tergo et iactis busta piare fabis.\nNec minus has pueris veniente in mense calendis,\nLaridaque, vt seruent viscera, Carna dabat.\nVisceribus quod fons caput est, sumuntur ab illo:\nViscera quo crescant a strige tuta dape.\nIsta putat vulgus, sed quae sunt vera docebo:\nNomina subiunxi, dic quoque, fiet ait.\nErgo inquit, dederant maiores nomina Maio:\nFarra, fabae, quondam iam quibus esca fuit.\nScilicet errabant animalia tuta per agros:\nTutus erat piscis, tuta volucris erat.\nGrande nefas, siquis grue pastus, et ansere plenus,\nIunonisque satur turpiter esset aue.\nHinc ea nunc posita praebentur munera mensa:\nQuae vetus his olim forte fuere cibus.\n\nStantque caput supra, factum veneremur vt ipsum:\nPlebsque patrum mensae sic sit vt ipsa memor.\nInque via et triuiis praebemus, grande parentum\nFiat vt exemplum, posteritasque colat.\nQuodque ea miscemus sunt miscellanea, virtus\nSunt quoque, quod luxu haec abstinuisse fuit.\nHactenus, a dicto grates ego sedulus egi:\nViue diu et dixi, molleque tempus age.\nLaeta recedebat, properans sua dona coronae:\nOsculaque apponens ore tremente dabat.\nVinaque ponebat, sitiens tamen ipsa bibebat.\nDicebatque bibens hoc sibi ritus habet.\nAlta locustarum lis ad Capitolia stabat:\nIte locustae inquit, rursus et inde bibit.\nInde bibax pariterque loquax, ante ora sedentum,\nAd potum addebat temporis acta sui.\nIam sibi sol medium coeli conscenderat axem:\nAque faba ad sacrum turba parabat iter\nExpectantur aues, resonabat carmine templum\nA socio causam quum petor ipse meo.\nSaepe dabant dixi lautis bellaria coenis\nAnte senes, tradit patribus ara dapes.\nHaec ego, quum summa sparguntur ab aede volucres:\nGrando solet qualis, qualis et imber aquae.\nProtinus impletur vulgi clamoribus ara:\nAtque petunt turbae publica dona manu.\nAlta fugit perdix, oculis suspenditur Argus:\nStantque cohortis aues ire recusat Itys,\nIacta memor Terei, quaerit Philomela puellas:\nHasque inter Venerem cana columba petit.\n\nQuam bene, it ad pueros, et spondet bella coturnix:\nTe cupit et passer, Lesbia pande sinus.\nDeficiunt volucres: Caiusque Lagonque subibant:\nPendulus et lactens a trabe porcus erat.\nNon sunt hic nubes, pluuia confunditur aer:\nNec pluit, assiduas fundit et haedus aquas.\nQuis credat? tectum pro coelo deiicit imbres,\nSub lare stat populus, sub Ioue stare putes.\nHaec ego, et vnda tholo ludebat, adibat agrestis\nFune suem repens, vique repulsus aquae.\nEt modo cedebat, modo spreto ad munera Orion\nImbre tuo, obnixus fronte secabat aquas.\nPoscebar causam, mensi dat nomina Maia:\nRes vetus est, Maiae victima porcus erat.\nFrugibus officiunt nimbi sic, victor agrestis\nQuum salit, et capta clamat in aede sue,\nErgo ioco hoc festae Mai saluete calendae:\nAdque frequens nostros ite, redite patres.\nAurea depulerit radiis vbi sydera Titan:\nNon erit Andromade quae sibi sydus habet.\nPace tua Perseu dedit astra Georgius illi:\nCum fuerit gladio fortior hasta tuo.\nCuicumque ergo datum posthac cognoscere coelum:\nCredat Alexandram, quae Andromada ante fuit.\nProxima lux oritur, date sanguine thura redempti:\nDum procul inuentam suscipit ara crucem.\nSiste pedem, vetitum subeas nec foemina limen:\nCedat et hinc, quae me cedere iussit anus.\nDe Solymis tulerat, temploque receperat illam:\nHaec Helene nuribus quum pia verba refert,\n\nIpsa licet fuerit mater castissima virgo:\nFactaque sit nostri maxima fama chori.\nEua nocet, castis primum scelus illa puellis\nIntulit, et ligno pressit acerba deum.\nPraeterea fuerat qua per me sancta recepta:\nCausa Venus, pinus, ne coleretur erat.\nErgo sacro a ligno, sic fas, nos arceat ara:\nCrimineque antiquo simus ab aede procul.\nSic, vt quae ante viris totum patefacta per annum est:\nIn toto nobis haec sit aperta semel.\nHac sed lege oculos ne tunc amet illa viriles:\nFinierat, Martis quum datur vna dies.\nIllaque erat positam ligno qua dedicat aram:\nVnde refert certis acta tabella notis.\nSed cur thura petat sibi crux, qui postulat, idem\nOstendi lucem sole nitente petat.\nScilicet emeruit foelix portare Tonantem:\nEt fieri affixo tota cruenta deo.\nHic quod auis fuerat, quod ceruus, taurus, et agnus:\nCornigera pendens arbore solus erat.\nIlle tulit cultros, olim quos vacca timebat:\nQuosque diu immeritae sustinuistis oues.\nVnde sed illa venit, quae formae fiat origo:\nQuanta sit et virtus, praecipit ipsa loqui.\nFertur ab Elysio, sub imagine surgit aratri:\nSignaque in antennis talia malus habet.\nNostraque se quarta diducunt corpora parte:\nPorrigit amplexus nunc deus vnde suos.\nQuod fuit haec victrix, quum magna pericula surgunt,\nPectora signamus, munit et illa notis.\n\nQuare scala poli, credentibus hasta salutis,\nPro quibus erecta es, crimina tolle tuis.\nSed cras aequa cadit lanx coelo crimina taedet:\nDum tot fallaci sustinuisse manu.\nTunc quoque qua tangit laeuam via Iulia ripam:\nNobilibus virgo visitur orta Senis.\nPerque vrbem coetus deductus, in aede Mineruae\nOssa colit, tumulum numinis ante sui.\nIndeque, vbi ex ara cecinit pia verba sacerdos:\nFinis et est pompae, fauit et ore chorus.\nLinigeris digitus pariter benedicit, et illis\nTerga quibus pietas saucia reddit acu.\nQui sequitur fundet quum sydera vesper Olympo:\nInque suis condet se Galatea vadis.\nPleiades inductam caelabunt nocte choream:\nEnsifer et prona fronte subibit aquas.\nScilicet, et fas est, melioribus addere nomen:\nHas famulas septem virginis esse feram.\nGaudia dicebant, mutarunt nomina, tunc quum\nPleione coelum candida virgo petit.\nAngela concepti est: nati Genitleta Tonantis:\nMunera Dora dedit, sustulit Orsa rogum.\nRettulit ex vmbris felix Anabasia coelo:\nPhoena placet flammis: Prosdocha dote poli.\nDeque tamen septem, sua lumina subtrahit Orsa:\nNe domini videat: quam videt ante necem.\nProxima lux latas vbi cernet ab aethere terras:\nAtque dabit fratri Cynthia pulsa locum.\nQua licet, et fas est, moneo romane caueto:\nSensit enim iratos tunc sibi Roma deos.\n\nForte petis cur sit sibi sic subnubilus aer:\nVultus ab euentu est: lucifer ater erat.\nScorpius ardentes tollebat ab aethere chelas:\nQuanta tibi heu Mauors ille venena dedit.\nScilicet instabat non euitabile tempus:\nFerreque non poterant impia fata moram.\nVox erat adueniunt, cinguntur moenia signis:\nTurba fit, in longa est obsidione timor.\nQuid lustrare iuuat? properabant sydera casum:\nMilitiae ignarae tela tulere manus.\nQuo ruitis generosa cohors? monuisse sub hoste\nIam poterant Fabii quum cecidere suo.\nCollis erat: collem cingebant moenia patrum:\nMe miserum, cinctus quam fuit ille parum.\nPorta quid in culpa est? quae tollitur aurea Iano?\nIlle viam casus, illeque crimen habet.\nIlicet, hinc via fit: capiuntur limina templi:\nAraque iam nostri plena cruoris erat.\nQualis in arentes diffunditur ignis aristas:\nAuctus et hybernis Tybris oberrat aquis.\nTalis it in nostras tunc barbara turba cohortes:\nMontanus fusas sic lupus vrget oues.\nPer fora, perque domos, per templa, per atria densae\nHorrida funduntur hostis ad arma manus\nQuid genus inuisum saeuis? male vincis ab vrbe\nIn caput haec veniet versa ruina tuum\nHaec aliquis dixit: tamen in nos tempore duro,\nPectore non alius barbariore fuit.\nPrompta erat ad vulnus districto dextera ferro:\nSaepeque ab innocuo facta cruore nocens.\n\nAh quam saepe Getis si respondere volebas,\nIpse loqui gestu verba coactus eras.\nSic quoque saepe aliquis celeri formidine captus,\nVocibus in mediis vaticinator erat.\nVidimus hinc nostros subiisse opprobria patres:\nPerque aras sacros occubuisse senes.\nVidimus (infandum) diuum sacraria ferri:\nPerque forum cineres, ossaque, sancta iaci.\nVidimus et superos, nomen cui porta latina est,\nIlle suo festo numina laesa gemit.\nQuid referam poenas, et corpora capta virorum?\nNon talis capta parthus in vrbe foret.\nComprime communes sed iam mea musa querelas:\nNon tibi sunt tristi sacra canenda sono.\nQuae sequitur superos placida pro pace salutat:\nHei mihi, quam sero si venit, illa venit.\nPacis et armorum dea quondam credita Pallas:\nNunc est sub cuius haec pede victa iacet.\nErgo ter hanc fuso veneratus thure sacerdos\nTalibus assurgens plebis in ora canit.\nProspicis humanis dea quae placidissima rebus.\nQuaeque patrocinium mite rogantis habes.\nPace deum populis peperisti, paceque digna\nTempla tibi, pacis nomina sola meres.\nPace tuus natus duce te tot subiicit vrbes:\nEt duce te pacem praecipit ille suis.\nDa precor hanc patribus, plebi, populoque, Quirini:\nEt face concordes, pacificosque duces.\nTalia dicebat, laeuum tonat aethere coelum:\nIte ait: a dicto splenduit igne focus\nFinis erat precibus, sed lucifer iueret alter:\nQuum vigil e summa sustulit arce caput.\nProspiciensque vrbem sacrae de culmine molis:\nIgnea sulfureo fulmine signa dedit.\nSigna dedit festi, tunc sic: puer aliger inquam\nSigna velis nobis, pacis et ipse dare.\nInterea moneas, cur sint haec nomina festo\nSancte tuo, et cur arx nominis ipsa tui est.\nSic ego, sic surgens laetus mihi dixit ab illa,\nPenniger, ex humeris aureus ensis erat.\nMons est, extat adhuc, Garganum nomine dicunt:\nArduus in campis appula terra tuis.\nQua patet abrupta sublimis ad aethera rupe\nAntrum immane riget, caetera gramen habet.\nPastor erat: nostro pastoris nomine taurus.\nErrat ab armento, summaque montis adit.\nVesper erat, reuocat, dominum fugit ille vocantem:\nPellit ad hunc: pulsos negligit ille boues.\nErgo morae impatiens, cum iam penderet ab antro:\nPastor in hunc arcu spicula torta iacit.\nIacta ego reiicio, feriunt reiecta nocentem:\nInque suum authorem vulnera versa cadunt.\nFama volat facti, pater haec timet acta Siponti:\nIndicitque sacra tempora festa fame.\nAd me pompa venit, mea tunc apparet imago:\nQuod poscis festum nunc habet vnde notam.\nAuctus arenosis Tyberinus creuerat vndis:\nAtque redundatis Roma natabat aquis.\nCesserat, et tumidum iam ripa receperat amnem:\nHalat humus, populo tabuit aura lue.\n\nCurritur ad sacrum, matris portatur imago:\nCui coeli gradibus tollitur ara suis.\nVenerat ad molem, moli Crescentia nomen\nManserat, arx est nunc, tunc locus arcis erat.\nHic pater haec supplex, sunt si mihi munera claues:\nSique meae notae sunt pietate manus.\nPelle Deus morbum, nudataque tela repone:\nPerdere nos illis sit potuisse satis.\nDixerat, attollor (perstant vestigia mole)\nConstitit attonito cum duce turba suo.\nVt quoque adhuc spector, vagina condere ferrum\nVisus eram, cum sic cinctus ab igne loquor.\nIra dei cessit, gaude regina polorum,\nHactenus, et vox haec carmine nota fuit.\nDesieram, subito cessit quum noxius aer:\nQuaque ibat virgo parte, saluber erat.\nTunc pater hic vbi sum solido me marmore finxit:\nEt pons, et moles nomina nostra tulit.\nDixerat: et calicem cur dant quoque forte rogabam:\nQuum mihi sic verbis rettullit ille suis.\nArce quod hac dominae tutelam sortior vrbis:\nQuodque illam tueor, praeficiorque loco:\nMane dat hunc populus, sacroque assistit, et arae:\nAtque sibi vt reddam moenia tuta rogat.\nSed tibi cum pax sit, fulmen cur mittis ab arce?\nCumque illo tibi cur tibia longa sonat?\nFinieram, tecum fastorum tempora, dixit:\nFulmine demisso sacra, diesque, cano.\nAdditur et missis animata his tibia cantu:\nIlla quod aethereis fertur amica choris.\n\nPraeterea strepitu, missaque ex aethere flamma,\nIpse Siponti etiam terror in hoste fui.\nHinc quoties laetis venerunt tempora rebus:\nCum non et belli tempore dextra vacet:\nMole tono summa, iaciuntque tonitrua flammae:\nDeque polo patribus credor adesse meis.\nDesierat, dixi, duce te sunt munera nuptis:\nSi nescis virgo me duce nupsit, ait.\nSigna quoque attollis, sum coeli signifer inquit:\nEt rego cum patribus, qua patet ara, patrum.\nClauserat os miles, iuuenisque celerrimus idem:\nClaudentem verbis, quum sequor ipse meis.\nSed cur lance cares, stygii nec victa draconis,\nSic vt saepe facis, sub pede colla premis?\nArce fruor dixit, pro re satis expedit ensis:\nVelle vna videar ne duo festa die.\nSed tamen, extremo mihi quae septembre paratur:\nIsta feret dubiis plenius ara tuis.\nDixerat, et sumpta iam casside forte parabat\nAltus iter, quum sic protinus ore moror.\nEt quoniam fas est hic dicere carmine vera:\nOdit enim fictam pagina nostra fidem.\nDic cur (ne rudibus sit fabula) credit agrestis\nTe signare dei frugibus ora nouis?\nManeque lactentes Zephyrus dum mulcet aristas:\nOccursu impleri cur ait ille tuo?\nFruge deus colitur dixit, vestitur et illa:\nNuncius illius sum quia, facta putat.\nDixerat, et Zephyro similis super ibat aristas:\nVisus et officio est dicta probare suo.\nInterea syluis frondentibus incipit aestas:\nAtque sua exacto tempora vere petit.\nTer iubar humentem terris dimouerat vmbram:\nVdaque erat lactens ter quoque rore seges,\nQuum, quae picta nouo fulgebat sydere coelo:\nOculuit toto signa Capella polo.\nNe quis et olenium pecus hanc nunc esse putaret:\nAlterius Coelum grata Tonantis habet.\nEditus intacta fuerat de virgine partus:\nOpilio admonitus quum videamus ait.\nDixerat, et mater haedorum lecta duorum est.\nNutrice vberior, candidiorque Iouis.\nHanc humeris, pariterque duos accommodat haedos:\nIteque ait pueri, corripuitque viam.\nAnte deum veniunt, ornarat frondibus illos:\nAccipit ornatos cum sibi matre duos.\nVidit vt acceptos pater illos summus ab alto,\nDona meo ne sint vana, probentur, ait.\nPlus Ioue cum possim, ne dono aut sydere vincar:\nCum gemino foetu signa Capella ferat.\nVix ea, fit pluuium quum sydus mater et haedi:\nInque polo laudem dona ferentis habent.\nQuisquis es exurÃ­t putris cui pustula corpus:\nIobbo sacra pares hac quoque thura die.\nQuattuor in lustris prudens errauit Vlysses:\nExemplum priscis et patientis erat.\nPerdidit hic natos, natum sed repperit ille:\nQuas gemit hic, omnes ille recepit opes.\nQuid si Penelope lacerum sic cernat Vlyssem?\nLassasset viduas non pia tela manus.\n\nQuod tulit ille igitur nomen nunc praebeat iste:\nCedere cui terris, cedere debet aquis.\nCausaque cur debet: mala si sua dicet vterque:\nIlle quidem multo damna minora tulit.\nCerte plaga satis pro tot, fuit vna periclis:\nParque tuae Antoni, Lazare parque tuae.\nQualis et Alciden, Chironem qualis adussit:\nEt quali solui pustula galla negat.\nErgo pater patiens, socium Germania sacrum\nDum facit, et plagis thura dat ara tuis.\nPelle precor nostris talem de corpore morbum:\nExurantque hostes vlcera sacra tuos.\nHinc vbi se prima reserabit lampade coelum:\nTerraque luciferis tota patebit equis.\nA quo victa doles, et tristia damna tulisti\nRoma, sub aequoreas Scorpius ibit aquas.\nClarus it in geminos sed eodem tempore Phoebus:\nQuum referet Progne garrula voce diem.\nCreuerat in syluis natus facundus Elisae:\nVrbibus et natus virgine notus erat.\nQuod pueros sacra fere imagine spectat eadem:\nAlteriusque annis non procul alter abest.\nQuodque salutarunt matrum se ventre suarum:\nCredidit hos geminos sacra secuta dies.\nPersimiles ambo facie, virtutibus ambo:\nPlus tamen ex illis aetheris alter habet.\nPraeuenit hic illum, sed eodem tempore clari\nHic vates populis, ille magister erat.\nVtque eques vtque pugil fuerant, sic castor et alter:\nSi non hi iam tum Castor et alter erant.\n\nQuo non liuor adit? cum coelo dignus vterque\nIam foret, instruxit impia bella manus.\nVim parat Herodes vati, Iudaea magistro:\nSed vates primum pectore planxit humum.\nScit deus, et fleuit mortali corpore mollis:\nAtque patri hos supplex edidit ore sonos.\nSi Sol esse putor terris, si lucifer ille:\nPraeparat et nobis si puer ore vias.\nCoelum es pollicitus, partitum trade duobus:\nIn partes certe muneris esse feram.\nDixerat, alterno ceperunt sydere coelum:\nAestus et huic, illi tempora bruma dedit.\nHic cadit, ille oritur, stant pro statione polorum:\nTerrae fida duo sydera, fida mari.\nQuum bis mane suos Oriens iterauerit ortus:\nEt matutinis bis iuga iunget equis,\nHaec sacra quae matri veterum fuit ante deorum:\nMatri sacra deum uisitur ara prece.\nFit fuga diis priscis, testes sint numina diuum:\nQuorum nunc virgo nomine nomen habet.\nForma vocat templum, vocat et fora proxima templo:\nQuaeque rotunda modo est, Pantheon ante fuit.\nVestro laeta choro est, castae properate parentes:\nFerteque primitias, quas dea mater amat.\nIlla quidem Elysii praefecta est mollibus Hortis\nCumque suo nato rura beata colit.\nIuncta igitur ceraso viridis faba pendeat arae:\nAtque interpositis iuncea serta rosis.\nNunc satis haec illi, posthac maiora feretis:\nQuum sibi pro cunctis festa Nouember habet.\nTertia quum veniet lux, quae defensa Georgi\nTe duce, Centaurum visa timere loco est.\nSemiferus nam tunc quum tollet in aethere dextram\nIlla pede intrat aquas: deserit iste manu.\nHinc vbi coniunctas lux altera liquerit idus:\nLucifero roseum restituente diem.\nNauita de medio Ionae spectare profundo\nOptabit Cetum, scireque signa volet.\nViderat ergo senem fugientem iussa per aequor:\nNocte procellosas quum deus egit aquas.\nCarbasa stridebant, disiectaque puppis ab euris\nHaurit aquas, haustis pene fatiscit aquis.\nQuisque timet, clamant, iratae conscius vndae\nIlle tacet pallens, oraque veste tegit.\nNauta tunc vectis, quisquis deponite culpam:\nCausa cuius hyems aspera tollit aquas.\nAudit vt haec vates, fassus sua crimina dixit:\nMergite, turbati me petit ira maris.\nMergite dicebat, quum iam miserata loquentem\nQuaerebat iussis territa turba moram.\nPallam habet, instabat, quid agant? hic carmina cantat:\nMittitur in medias de rate cantor aquas.\nMira cano, pelagi uix primas impulit vndas,\nCetus ab extremis quum tulit ora vadis.\nInque loco quaerit, qua pulsum senserat aequor:\nInuenit, inuentus faucibus esca fuit.\nCete ferox non sic suscepit Ariona delphin:\nAn quoque nunc coelum tu pietate meres?\nSic erat, attulerat Phoebus res ordine luces:\nQuartus et eois lucifer ortus erat.\n\nRedditus epotus terrae est, sospesque rediuit:\nQua sonat Euxinis in mare littus aquis.\nIussa dei peragit, cepit sua sydera cetus:\nHacque micans facti dat monumenta die.\nIuo thura petit, si tempus quaeritur ipsum:\nTerrae vbi purpureo bis redit axe dies.\nIte procul lites, insanaque iurgia vulgi:\nScriptaque, clamosi duraque verba fori.\nIura dabat populis, iuris cessare ministros\nPraecipit, et triplici claustra silere foro.\nCausidici pariter, pariter date thura clientes:\nEt quicunque petit per fora victor opes.\nVerbaque qui nectunt celeri currentia dextra:\nQuique citant tristi qualibet ore reos.\nAtque quibus nomen praebent vadimonia cursu:\nVirgaque terribiles imperiosa facit.\nPraecipue sed vos, quibus est fortuna reorum\nTradita, ius quorum nunc rota nomen habet.\nAudit vt in castris fortis data classica miles\nExit, et audenti praeparat arta manu.\nVenerit ad templum, prostratus ad ora deorum,\nCasside deposita, thura merumque colit.\nEt vos castra tenent, struit et Mars agmina vester:\nA quibus ad sanctos nunc vocat ille focos.\nQuare si qua inerunt immania crimina menti\nAbluite, insano distet vt ara foro.\nCulpa hominum quondam terras Astrea reliquit:\nQuis neget? iniusti iudicis illa fuit.\nViderat illius diues dea iusta tribunal:\nQuodque illi magnas arca tenebat opes.\n\nPraeterea multo venales munere linguas:\nAtque os complures prostituisse suum.\nQuodque quidem scelus est, a paupere munera posci:\nAtque a diuitibus praemia nulla peti.\nQuum subito in regnum Iouis haec genitoris abiuit:\nTantum questa nefas opprobriumque patri.\nSecula voluuntur: deus et iustissimus orbi\nNascitur: imperiis summaque et ima regit.\nIuppiter e coeli deiecerat arce parentem,\nDeiicitur passus, quod pater ipse tulit.\nErgo Astrea inquit terras me rege reuise:\nQuaeque Iouis fueras nata ferare mea.\nIuo natus erat: quum cunas illa petiuit:\nTunc primum terris reddita diua suis.\nContigit vt tenerum demulcens, inquit, alumnum\nIuris viue diu maxima fama mei.\nApplicat os dicens: leges puer hausit, et idem\nIn cunis Iudex iam sibi factus erat.\nCreuerat arte deae, cultor pietatis, et aequi:\nAtque tuus meritis Curia clauus erat.\nIura ministrabat, iustis facundia fauit:\nInnocuis facilis, sontibus acer erat.\nIurgia differri per causas turpe putabat:\nAnnua saepe vna lis erat acta die.\nCarmina fraudabat nullo prudentia sensu:\nScitque erant plebis, dictaque legis idem.\nGemma datas nunquam corrupit adultera ceras:\nAd pia mendaces oderat ille notas.\nNullaque poscebat susceptae munera causae:\nDuxerat et voces prostituisse nefas.\n\nCum quoque diuitibus persaepe vocatus adesset:\nPauperibus potius comis et aptus erat,\nVnde quod hoc fecit, cognomina pauperis illi\nTradita, ab officio promeruitque, suo.\nViderat ista deus deduxit in atria patris:\nVnus et e superis hic mihi dixit erit.\nNullus et ex illo consultus in aethera venit:\nQuod similis diuo per fora nullus erat.\nAuro iura valent, sunt et venalia, nobis\n(Si fas esse putas) iam precor Iuo redi.\nQuaerit opes Iudex, nec auarus respicit aequum,\nPauper eris lites perdere iure potes.\nScilicet ah crimen, frigent pro paupere leges,\nEt plus iustitia diuitis arca valet.\nCausidicis nunc praeda sumus, nec iura resoluunt,\nNon quia non possunt, sed quia lucra placent.\nQuare age, ne lacerent, legum sanctissime custos\nHos reddas aequos persimilesque tui.\nHaec sacra lucis erunt, si quis quoque sydera quaeret:\nIncipiet volucris cauda patere Iouis.\nCras vocat Eustachius, huc ite Iuonis ab ara:\nLegibus authores imbuit ille nouos.\nCausa licet possit propria ratione probari:\nPene quod est doctae Palladis ante fores.\nAltera subiicitur, vero est et proxima, dicet\n(Vt fas est) Sacri qui studiosus erit.\nCornibus e Cerui audiuit dominum ille loquentem\nDe summo et tanquam disseruisse loco.\nNon secus ex alta doctor quam sede paratus:\nNititur hic summa rem ratione loqui.\n\nEt tamen exuitur quia Ceruus in angue senectam:\nViuit et inuentis saecula longa suis.\nEsse putant causam, quia sic sua tempora virtus\nDucit: et annorum vincit honore dies.\nNec minus hic musis reuocat sua tempora Lucas\nSint licet hae: veri pars sua cuique manet.\nErgo vbi flaua viro Pallas perfecit honores:\nAtque petit studii praemia certa labor.\nSpectat sacra patres, doctosque coronat arena:\nNec minus ingenuis artibus illa vacat.\nHac et nocte Hyades patrio spectantur Olympo:\nSunt septem: et faciles decipiuntur aui.\nDictus Hyas deus est, instar nam decidit imbris:\nEst pater huic Atlas, Aethraque mater erat.\nSeptem hic mente satas sacra suscepit, at illis\nCreditus Oceanus iam pater ante fuit.\nAnte erat has natus, prima qui aetate benignus\nDiscipulos docuit, continuitque domi.\nFit trucibus captus praeda cruenta lupis.\nNacta fidem res est, caesum fleuere sorores,\nPraebet Atlas coelum, nomina frater Hyas.\nNox erit, at lucis venient quum tempora, dextrum\nAttollet cornu bos pius ante deum.\nHinc vbi protulerit terris noua lumina Titan,\nAccendent Hyades illius igne facem.\nTertius Eous nitidum quum scandet Olympum:\nAurea Iordanis sydera tollet aquis.\nAspicit exceptas cras virginis aede sorores:\nIte nurus, castas altera et altera amat,\n\nVirginis hae comites fuerant caraeque sorores:\nGaudia cumque illa tristitiamque, ferunt.\nNempe, genus superum, viuum vt videre nepotem:\nExanimum ad lachrymas sic tenuere sinu.\nTunc quoque venturae sub prima crepuscula noctis\nParthe time, in caput est orta sagitta tuum.\nQuaerebam, pharetra sonuit quum syderis author:\nEt causam, et sydus, disce poeta refert.\nCaesare sub magno gererem cum signa tribunus:\nDictus eram pili gloria prima mei.\nClam, Ioue contempto, nati vertebar ad aram:\nVincla tuli, trinum fassus ad illa deum.\nCampus erat, campi medio rude gramen et arbor:\nVentum erat huc, celeri me rapuere manu,\nExuor ad truncum, curuo circumsonor arcu:\nQualis ab arciferis icta tabella solet.\nTelaque tot sensi, quot septem habuere pharetrae:\nMittere quot septem tunc potuere viri.\nAttamen his vnus sum dictus ad vltima fortis\nSuspiciens genium semper ad ora meum.\nErgo renes primum traiectus harundine sensi\nVulnus, adhuc epulas pluribus vnde veto.\nLumina quum tollo (palmas nam vincla tenebant)\nDe plagaque inquam suscipe tela deus.\nPace tua Alcide, pace et tua Apollo, loquebar:\nQuum mea per stellas quinque sagitta micat.\nSed cum nulla luis sis dirae vulnera passus:\nSit solum et ferri corpore plaga tuo.\nCur luis author ades nobis sic cultus ad aram?\nSic ego, sic verbis tunc ait ille suis.\n\nPhoebus erat priscis: telo feriebat et arcu:\nQuod iuuenis fueram Phoebus vt ipse fuit.\nQuodque mihi telum atque arcus curuetur vt illi:\nAd me posteritas transtulit acta dei.\nTranstulit admonitu diuum, coelique iubentis:\nVocibus et vatum carminibusque color.\nScilicet ausonios contagia dira premebant\nNon aderat tempus, non medicina malo.\nAduocor a vulgo sacra sic responsa docebant:\nSoluitur: et templis ponitur ara meis.\nDixerat: ante fores crotalo strepuere cateruae:\nTympanaque, et curuae mollia fila lyrae.\nInque modum pepli pateram, tunicamque, ferebant:\nClamoso artificum praetereunte choro.\nQuid sit forte rogo, domini de nomine luces\nSunt quas pollicitus tu mihi dixit, eras.\nCum mihi festa dies, cum sacrum posceret ara:\nRaraque pars esset, quae neget inde preces.\nThura Remi populus lucris intentus, et arti,\nNon dederat, nostros destituitque focos.\nEt me tangit honor, superos tangebat auorum:\nHinc Phoebi, et Phoebes spreta sagitta nocet.\nVeris erat finis, primusque incoeperat aestus:\nTempus adest dixi, quo mea tela valent.\nAudit vt haec stygius volucris puer exit ab vmbris:\nDaque arcum dixit, criminis vltor ero.\nDixerat, arma dedi, data sum tamen arma secutus:\nSpicula trux, sed me praecipiente, iacit.\nProtinus insontes, et sontes facta dolebant:\nAlteriusque alter, funere funus erat.\n\nCurritur ad templum, memores tunc denique nostri\nThura ferunt, lecta de stipe dona tuli.\nPlebs quia prima mei sensit contagia teli:\nDona dat artificum publica pompa mihi.\nVna nec illa quidem est, nostro sonat Appia plausu\nCumque via templi nomine porta mei.\nDesierat, coepi, dic quid vestigia poscunt:\nMarmore sunt arae quae duo iuncta tuae?\nClaue potens prima, romanum fugerat ensem:\nExcubiis pressus, vique, Neronis, ait.\nVenerat ad pontem, triuium, paruumque fluentum:\nOccurrit media quum deus ecce via.\nProtinus vt nouit, retro vestigia pressit:\nConsistens proprius se opposuitque deo.\nQuoque inquit vadis domine, affaturque, tenetque:\nHic vbi dedicto fert breuis ara notam.\nVt crucier rursus dixit, reddarque flagello:\nFinierat, sanctum deseruitque senem.\nInque fidem facti, liquit vestigia saxo:\nAnte focos quae nunc aspicit ara meos.\nDixit, et ex oculis pharetratus in aethera cessit:\nVltima de domini lucibus illa fuit.\nAspicies turbis tractus feruere viarum:\nPluraque, non vno gaudia sumpta loco.\nPars adeunt templum, face pars sacra antra secuta,\nIgne explorat iter, subsequiturque manu.\nPars vaga per campos potat, pars ludit et errat:\nPars salit ad cyathos festa taberna tuos.\nMultos facta iuuant caesis vmbracula ramis,\nAtque per herbosam ponere corpus humum.\n\nArtem in equis alii, mellita monilia nacti,\nClamant: fasque putant immaduisse mero.\nEst calor, est vinum, titubant, discede viator\nNescit saepe suos ebria turba duces.\nDux procul interea latiis sonet arcus ab oris:\nPlacatus populo prospiciasque tuo.\nPunicea virgo Tithoni vbi veste rubebit:\nIllius et linquet luce nitente latus.\nPleiades e summo surgentes aethere, vultum\nAttollent, solitos impedientque choros.\nQuaque ibunt, sensim secum noua nubila ducent:\nEt subitae e ductis exorientur aquae.\nAst vbi quarta rosas sparget Pallantias ore:\nEt reuehet nitidum Phoebo oriente iubar.\nTerra sub ingenti sibi tempestate madebit:\nLaesa seges ne sit, rustice funde preces.\nVltima lux mensi est, meta est et quinta peracta:\nClauiger et natae ponitur ara tuae.\nVertit in exequias hymenaeos casta futuros:\nFabula ne natae laederet vlla patrem.\nQuare age si posita conuiuis febre ministrat:\nSique cupit populo se decus esse tuum\nSaecula quae reserant, quae sacri insignia regni:\nQuaeque datae vt fieres gloria prima chori.\nSi fas esse putas, Maiestasque ipsa probabit.\nHocque tuum officium si decuisse voles.\nHuic rogo (restituet) da claues sancte, libellum\nHic cum mense suo claudat vt illa meum.\nExplicit liber quintus.\nIn hoc mense Iunio, iuuenes, siue iuncti a concordia reges veterum, verificantur in spiritu sancto iuuene, et ab eodem iunctis apostolis, in festo Pentecostes: in quo missus fuit: quod in templo per columbam repraesentatur. Tutela olim Mercurii: nunc Barnabae apost.\nSextus erat mensis, fastos de nomine priscos\nConsulo, in his varius nominis author erat.\nIuno parens illum poscebat, et Herculis vxor:\nEt pia concordes quae dea fecit auos.\nVenerat his nondum litem qui finiat anni:\nQuique nouus sacris mensibus esset honor.\nErgo ego dicebam, quae mensem vendicat ara?\nVnde petam causas? quis mihi vera canet?\nQuum subito pennis prope concitus insonat aer:\nQualis vbi e summo est lapsa columba loco.\nConcutior, radiis totus quum cingor ab ignis:\nAtque oculos iuuenis constitit ante meos.\nFax erat in dextra, radiorum in fronte corona:\nQualem mane sibi Phoebus habere solet.\n\nDelphica cingebat radiantia tempora laurus:\nVelabatque imos instita longa pedes.\nCaetera fulgebat septemplice veste decorus:\nIn vultu signum sed properantis erat.\nNon erat Atlantis ve nepos, Phoebus ve, sed illi\nVultusque, atque aetas, inter vtrumque fuit.\nPallueram ergo metu, quum sic prior ille, poeta\nCaste redi, et verbis percipe dicta meis.\nHaec quod sacra canis, renouataque tempora fastis,\nSignaque, coelestes alloquerisque tuos:\nDux ego sum facti, scirent vt nostra nepotes:\nAntiquis tantum ne licuisse putes.\nPhoebus eram, nescis? sic me dixere priores:\nIgnari certe numinis ante mei.\nQuod fuit, estque illi praesens, quodque inde futurum:\nOmne sub arbitrio nunc patet esse meo.\nVatibus et per me coeli commercia fiunt:\nMeque afflante sacrae semina mentis habent.\nSum deus in vobis: me agitante calescitis ipsi:\nSedeque ab aetheria spiritus ille feror.\nTresque sumus, mihique est aer, liquidum tenet alter\nAethera, cum terra possidet alter aquas.\nSic sed vt inter nos haec sint communia, et vnum\nVt credas: numero tres licet esse putes.\nQuicquid enim ex illis sibi numinis vnus habebit\nAlter habet, cumque his nomina terna facit.\nErgo ego, vt hic recte noris qua mensis in ara est:\nA coeli missus tertius arce canam.\nVt taceam aeternae nostra est quod forma iuuentae:\n(Has sibi ne partes Herculis vxor agat)\n\nNe dea se Iuno, dea ne concordia iactet:\nPer me iunctus homo virginitate deo est.\nCausa sed est proprior: tu quae sit disce, docebo:\nConuincam veteres tempus id esse meum.\nIam promissus eram duodenis fratribus, et iam\nConstiterant dicto dulcia membra loco.\nTemporaque vt discas, quae forte est vltima Mai:\nPene dies, actis idibus, illa fuit.\nMaximus antistes solio spectandus ab alto\nSederat, hunc circum constiterantque patres.\nCaeperat ex orto iam sole rubescere coelum:\nSpem pauidi atque metum flaminis inter erant.\nQuum pater inquit abi, celer et puer accipe pennas:\nIgneque coelesti sacra per ora vola.\nDixerat in niueas delabor ab aethere nubes:\nPoneque ab aetherio me venit axe fragor\nLimina clausa aderant, tetigi patuere penates:\nPerque via est radios ignea facta meos.\nNon secus ad patres istis quam forte calendis\nIre solet, facti signa, columba mei.\nProtinus admisso domus igne tremiscere visa est,\nSummissique oculos procubuere duces.\nTunc ego multiplices in linguas vertor ab igne:\nSacraque per fratrum tempora et ora volo.\nAspiceres subito non vna voce locutos:\nAtque illos varios edidicisse sonos.\nErgo quod ad fratres volo, quos mea gratia iunxit:\nIunius est iunctis fratribus ipse sacer.\nDixerat, in vires redii, sed fare rosarum\nCur quoque nunc mensem nomine vulgus ait?\n\nIgne, refert, venio quod odoris ab aetheris hortis:\nQuodque sibi similis flammaque flosque, nitet.\nIlla luce sacris sparguntur in ora virorum,\nPersimiles flores ignibus ara tuis.\nFlores turba rosas vocat: inde rosarius ipse\nMensis, et a graio nomine dicta dies.\nHaec ait et tenues volucris secessit in auras:\nSublimisque oculos deserit ille meos.\nOcciderat Phoebus: repetebat Lucifer ortus:\nNuptaque non vno multa nitebat equo\nAurea turritos nectebat vitta capillos\nIuerat ad teneros et stola longa pedes\nTybris arenosus, qua dextro flectitur amne:\nAra datur menti, Saxia nomen habet.\nGrata pudicitia est, seruetur vt illa puellis:\nPatribus incertis suscipit aede genus.\nApta puellarum venere vbi tempora tedae:\nNubilis et visa est turba, potensque viri.\nDucitur illarum sacros Hymenaeus adignes:\nHisque datur dos hac, pompaque festa die.\nItur perque vrbem, dant certa et signa coronis,\nArbitrium mensis numinis esse sui.\nQuod licet his, aliae tamen hoc vitare iubentur,\nMaturae facibus culte Hymenaee tuis.\nCastam nanque famem monstrator praecipit agni:\nQuam quoque coniunctam tempora quarta petunt.\nPuram, quaeque gerit tria nomina, postulat aram:\nQua vetus hortorum nomina collis habet,\nDeque Erycina adytis illius Hymenque fugatur:\nLaesa quod his terni pars obit vna chori.\n\nNam horum causa orba est, res non percepta tot annis:\nQuae stupidos virgo pignore fecit auos.\nVnde Trias carnes, quibus est offensa, ministros\nPonere perpetua virginitate vetat.\nErgo nouos generos cupidae ne quaerite matres:\nConiugibus lux haec non erit apta nouis.\nNec properate nouae tedas accendere nuptae:\nHoc melius tempus, quo sibi fiat, erit.\nAurea quum tulerit nitidum Pallantias ortum:\nVrsa tuus custos in mare mersus erit.\nAltera ab hac fuerat, referebat Lucifer ora:\nDictaque concilio venerat orta dies.\nDeposito clypeo uenias, et casside, Pallas:\nSat rigido Marti, criminibusque datum,\nViuat io felix legum tutela sacrarum:\nPax quibus, expulso crimine, iura dabit.\nIlla deum primum fecit de stipite uultus:\nInque sua factos praecipit aede coli.\nIlla dedit leges, moresque uocauit in urbes:\nEt prima ante deos exta litauit ouis.\nHaec nostri coget Parthos in numinis aras\nThura dare, auersas subiicietque manus.\nScilicet ut perdat noua fulmine monstra gigantes\nIuppiter, hanc optat, conciliumque uocat,\nIureque Maiestas permansit tuta deorum,\nNunc fit idem, ut nostro tuta sit illa deo.\nAbluere ergo caput Parthe o genus acre gigantum\nVt possis, oriens dat sacer amnis aquas.\nVenerat omnipotens uelut e mortalibus unus:\nAblue quum fluuio me quoque frater ait.\n\nIussaque quo fiant, posuit velamina ripis:\nEt tetigit nudo corpore fratris aquas.\nAbnuerat primum, tanto mox numine victus\nVrna sumit aquas, indeque sanctus ait.\nVos ego quas fundo (fratri nam fuderat) vndae\nOfficii testes sitis vbique mei.\nVix ea quum pennis supra caput obstrepit ales\nDeque polo natus, vox erat, iste meus.\nSignaque quo veri genitor mansura relinquat:\nFluminis effusas sydera fecit aquas.\nAltera vbi Phoebus lustrabit lampade terras:\nEt iuga defessis demere quaeret equis.\nDulcibus ascondent gemini complexibus ora:\nNexaque per liquidas colla ferentur aquas.\nQuartus at inde vmbris quum Titan lumina condet,\nHesperus et sparget sydera prima polo.\nAspiciet sensim producere terga profundo\nSemiferumque virum, semiuirumque ferum.\nSole oriente suis pendebunt nubibus haedi:\nEt cadet hinc vndis sole oriente canis\nSexta dies actas quae cernit in ordine nonas,\nQua Sol aestu auctus stare videtur equis.\nNomen vt hinc capiat, coeli de vertice latas\nOrta super terras solstitialis erit.\nTempus idem Cancri summittit sydera Phoebo:\nQuique ait hinc aestus fit, sibi verus erit.\nErgo tuum felix littus Galilea petebat:\nQui deus humana voce magister erat.\nVidit vt hic nautas humentia lina trahentes:\nHos, vt erat mitis, protulit ore sonos.\n\nIte ad me fratres, cum puppe relinquite rete:\nDixerat, hi ante pedes numinis ire parant.\nSensit vt hoc Nereus, viditque recedere nautas:\nNon impune quidem facta feretis, ait.\nNuminis Alcides odium perpessus iniqui,\nSustinet ad Lernam vulnus Echidna tuum.\nNum ne potest Iuno, plusquam nunc rector aquarum?\nOctipes i dixit, desere Cancer aquas.\nDesere dicebat, latebras quum forte relinquens\nSurgit, et in laeuum labitur ille latus.\nSubque vado testam, praecuruaque brachia coelat:\nFratribus it Nereus turbet vt asper aquas.\nPraeterit ergo Cephas, fratrem putat ille sequentem:\nQuum Nerei apprendit, subsequiturque pedem.\nHunc pressurus erat, quum sic deus, aethere nostro\nSiste pedem Nereu, viuat vt vltor ait.\nDixit, et illatum coelo super addit Asello:\nIndeque, syderibus sexque decemque micat,\nFalce coloratae iam rure secantur aristae:\nFoenore cumque suo semina reddit ager.\nSerta ferunt Cereri, funduntur in agmen agrestes:\nFronde virens messor per fora clamat, io.\nEsse putes acies, palea galeata iuuentus:\nFercula fert, pompas ipse maniplus habet.\nTectaque magnorum subeunt spatiosa Quiritum:\nQuos sua adhuc culti gloria ruris habet.\nInterea imperium sibi fortius accipit aestas\nIncipit et vires certa mouere suas.\nIamque duae domini peragebant nomine luces\nTempora, spectabam munus agreste deae.\n\nAudio quum strepitus sera sub luce tubarum:\nConsolantis habet qua dea virgo notam.\nA capitolina tubicen huc venerat arce:\nCeu modo Saturni fit quoque saepe die.\nCur faciant quaero, causam nescire loquuntur:\nIpsa licet media fulgeat ara via.\nPlurima de templo se suspendebat hirundo:\nNullo visa magis crebra tabella loco.\nHis ego perlectis redii, nec carmine fastis\nTunc rudis hanc potui condere rite diem.\nRara fides ventis, Zephyro ne credat agrestis:\nIlle licet iubeat pandere vela rati.\nSed, cui secta seges nondum, nec serta parauit:\nVt terat aggestas area diues opes.\nBarnaba lucifero quia thura requirit eodem:\nAfferat haec supplex, expediatque preces.\nVidi saepe huius nam qui neglexerat aram:\nPost modo decussis frugibus imbre queri.\nQuosque sibi e culta sperabat vite racemos:\nGrandine detonsos procubuisse solo.\nPalladis et pingues legisse sub arbore foetus:\nAtque nouos flores, pomaque acerba, manu.\nScilicet ingentes ciet haec persaepe procellas,\nAtque satis dura est, arboribusque dies.\nCancrum adeat quamuis sydus pluuiale Capella:\nNon tamen hinc nimbi causa nocentis erit.\nNanque dei iussu cum iam mandata tulisset:\nCreditus et terris Iuppiter ille foret.\nThura parat populus, negat hic, dedit ille neganti,\nFacta Iouem tangunt, telaque nube capit.\n\nAspera frondosis detondet vitibus vuas:\nFarraque tempestas turbine sternit humi.\nSacra duci properant, pelluntur nubila sacris:\nEt victa posuit Iuppiter arma manu.\nCuraque placandae sic tempestatis ad illum\nVenit, adhuc hanc si rustice quaeris, habet.\nTertius hinc pluuios coelabit lucifer haedos:\nPhoebus: ad occiduas quum celer ibit aquas.\nDeque vndis humeros laeuos attollet Orion:\nBellatrixque illis Limpida nomen erit.\nNubeque collecta demittit ab aethere nimbos:\nNauita, praemoneo, te prope littus age.\nSaeuiat ille licet, placabit mercibus aequor\nTunc pater: a Padua qui sibi nomen habet,\nPlacet is et cur hoc, vt scirem templa petebam:\nMunera mercator, thuraque, mane dabat.\nQuaesieram causam, quaerenti ex aede minister\nSic illam miti rettulit ore mihi.\nPuppe vir impositis sulcabat mercibus aequor:\nVenit hyems, hyemis sollicitatur aquis.\nLintea succumbunt, torti crepuere rudentes:\nFugit humus, medio subtrahiturque salo.\nDat latus, et fluctu tandem compulsa sinistro\nPuppis, ab insano vortice versa gemit.\nPoscit opem voto victus mercator ab vndis:\nEt si piscis, ait, si tibi paret aqua.\nCedat hyems pelagi, cessauerit illa, receptus\nDiue dabo meritis debita templa tuis.\nTalia dicebat, sed opes iaciebat in aequor,\nPressum aurum, at tumidis gaza natabat aquis.\n\nFit spatium, saeui pacantur in aequore fluctus:\nEt sua tranquillo est reddita forma mari.\nLucifer vnus abit, pariter processerat alter:\nSpes aberat, rerum tardaque visa fides.\nPortus erat, madidum piscator rete trahebat:\nTraxerat et piscem, piscis habebat opes.\nEmerat hunc mensae mercator forte futurae:\nTecta petit, tepidam praeparat ignis aquam.\nFacta cano, cultris aperitur bellua ponti:\nInspiciunt, aurum piscis apertus habet.\nFama volat facti, piscem vocat ille fidelem:\nThuraque dat diuo, celsaque templa struit.\nInque illis puppim, quoque nunc quae pendet ad aram\nFrondea, tunc fecit, factaque vota docet.\nHinc, sibi qui merces, et qui rem perdidit, illi\nDona vouent, votis laetus vterque redit.\nIuraque Mercurio quae fecerat ante vetustas,\nHuic dat posteritas, certaque sacra facit.\nCurque facit ratio est, sed rebus idonea nostris:\nVana quibus stulti fabula cedit aui.\nPraefuerat solers mutandis mercibus ille:\nHic mercatori pisce recepit opes.\nIlle imberbis erat, barbae lanugine prima\nHic tegitur, capitis tegmen vterque tulit.\nPennaque Atlantiadae est, hic cordis tollitur igne:\nVnda Capenae illi, Tybridis huius erit.\nNec minus interpres fuit hic velut ille deorum:\nAlbaque pro virga lilia, et angue gerit.\nIsteque vt ille suis periuria dura remittit:\nVertit et in celeres impia facta notos.\n\nLucraque dat facilis, coniungit gaudia lucris.\nDucit et emptores, quod facit ille, nouos.\nDixerat, at libo dic cur procumbit asellus?\nFinieram, causam quum mihi blandus ait.\nGens erat et sacris, et nostris perfida diuis,\nDuraque, qua fusas Adria tollit aquas.\nDiuus adit, clausum cecinit sub imagine panis\nEsse deum, risit impia turba fidem.\nErgo sacro, dixit, libo ducatur asellus:\nConuincam pectus mollius esse feris.\nDicta dies fuerat, quum turris ab aere vocati\nConueniunt, medio ponitur ara foro.\nRem facit, arcano pater afflat carmina pani:\nVerbaque vulgari non referenda uiro.\nDucitur ad sacrum dudum ieiunus asellus:\nHostiaque, inque cibos hordea, fusa, manent.\n. Siue quod ille deum panis sub imagine vidit:\nForte iacens qualem viderat ante bouem.\nSiue quod hoc superis visum est, pius hordea liquit:\nEt stetit ad libum, procubuitque deo.\nFacta cano, populo verum sua scena probauit:\nVisus erat tacita fundere voce preces.\nFleuit adorato gens conscia numine culpam,\nAra foro posita est, statque vt asellus erat.\nAdmiratus eram, turpe est non credere dixit:\nDamna quidem tantum saepe, secuta nefas.\nQua Padus est libo (res est hic digna relatu)\nCorporis et precibus venerat apta dies.\nFessus luce sacra manet ad praesepia taurus:\nVomereque appenso culta quiescit humus.\n\nSepositaeque tegunt agrestia corpora vestes:\nFasque putant festos ducere in orbe choros.\nPompa ferebatur, qualis de lucibus octo\nIt vaticano per fora prima iugo.\nSic vt erat, demens illi insuber ipse choream\nPraeposuit, viuum post habuitque deum.\nIra mouet superos, sic vt salit ille remansit:\nPerque gradus generis crimen id isse putant.\nErgo ait, his possem cum plurima iungere vera:\nSat tibi pro libo dicta fuisse putes.\nFactaque succurrant, quoties patet hostia templo:\nSunt maiora quidem saepius ista fide.\nMane erat abscessi, gratesque vt conuenit egi\nAudio quum hanc etiam corporis esse diem.\nScilicet hac inquam casus luce obtigit illi:\nDicebam, video quum properare nurus.\nIbam, alti in mitris proceres solennia ducunt:\nCondita velleribus qua via sacra patrum.\nCumque illis pariter, nati melioribus astris,\nOrdine selecti cum face coetus erant.\nConditor orbis adest, velatus imagine panis,\nProcubuit posito foemina virque genu.\nMaximus at pura pater hunc cum veste ferebat:\nIn solio, iuncta, conspicuaque manu.\nHinc atque inde oculis velabat sacra flabellum\nArge tuis, quo stat, vitreus orbis erat.\nSummaque texebant sacrae fastigia gemmae:\nInspicias, radiis solis inesse putes.\nErgo sua celebris circum viua hostia pompa\nIpsa ferebatur plebe sequente choros.\n\nRespicio, prope turba aderat, vulgique corona:\nSaltabat media vir tamen ipse via.\nFactaque narrabat, modo quae mihi forte sacerdos\nAtque sui generis crimina fassus erat:\nDemum ait, o ciues sancto procumbite libo:\nQuem patior saltus contigit vnde mihi.\nDixit, et aera petens vltro citroque meabat.\nResque iocum, pariter tristitiamque dabat.\nSpectabam simul hunc simul et miserebar, ab ipso\nNon poterat saltu nam tenuisse pedes.\nMotus eram facto, sic vt quoque turba, roganti\nFortunae trado munera parua meae.\nHostiaque inde inquam cuius sum sacra secutus,\nDa mihi cum sano corpore mente frui.\nPrima vacat signo: pictos notat altera fastos:\nSacraque cum socio tempora Vitus habet.\nTempla celebrantur veteri coniuncta macello:\nQua titulum diui clauiger arcus habet.\nSpreuerat ille Iouem, fastus vt poena sequatur:\nIngeritur canibus, subiiciturque leae.\nRedditur incolumis, mouerunt facta minores:\nAtque canum laesos morsibus inde iuuat.\nHincque stat ante pedes diui canis vnus et alter:\nEt valeat quantum numen, vterque probat.\nSit licet Acteon, roget hunc non tactus abibit:\nSitque Crotopiades a cane tutus erit.\nProsit is vt semper, sacrum seruatur oliuum:\nPanis, et in multa transitione lapis.\nVidi ego demorsum, fureret cum Sirius igne:\nEt medicae tristis quaereret artis opem.\n\nHis posito morbum subito pepulisse furore:\nNuminis et pestem deposuisse nota.\nEst domus illustris, canis est sed imagine nota:\nNotaque militiae nomine, equestris honor.\nFama refert illam cane laesis demere virus:\nPaneque, vel scripto tradere rebus opem.\nDiue, tuae interea quia turba Diania curae:\nDa precor hac laesis ne timeantur aquae.\nQuam bene succedunt quoque certo sydera casu:\nVt tecum veniat, suscipiatque canes:\nProximus aetheria quum cedet Phoebus ab arce:\nEt volet e curru soluere serus equos.\nA capite incipiet curuare Sagittifer arcum:\nHac vir parte sibi, caetera fortis equus.\nTertius Alciden sensim teget aequore Titan:\nFrenauit victa qui nece marte canem.\nQuique sacra domuit tot monstra immania claua:\nPacauitque orbem, restituitque patri.\nPortauitque humeris coelum, dum vita manebat:\nDumque eius populos aurea lingua docet.\nPerque duodenos victor tandem ille labores,\nPertulit Oeteo fata cruenta iugo.\nIndeque ab aerumnis deductus in aethera sydus\nFulget, et allatae dona salutis habet.\nAestibus immensis aer feruebit: at ipsum\n(Si petitis tempus) luce sequente dabit.\nPostera Tithoni quum coelo fulserit vxor:\nEst pia quae muris addita, virgo litat.\nAnnus erat festus, sanctum dixere minores:\nQuum tulit e mediis moenibus illa caput.\n\nSeu praesepe suo quia nato forte placebat:\nDitet vt ille alios, quo sibi pauper erat.\nSiue hinc e muris populum vt tueatur et vrbem:\nVix ingens humili constitit illa loco.\nQuum subito (vnde nota est) micuit casa parua tabellis:\nNon procul a porta popule cana tua.\nAlma nurus igitur postquam seruaueris ipsas:\nPro populo felix in statione mane.\nHac quoque luce feret quum prima crepuscula Phoebus:\nTe nitidum coeli cernet ab arce lepus.\nIuerat in saltus miles, caesorque parentum:\nQuum vidit leporem, praedaque dixit adest.\nDixit adest, subito quum, qua parat ille recursum:\nDissoluit celeri vincula dura cani.\nSaltus erat, vacuo vicinaque gramina campo,\nProsiliunt nulla lentus vterque mora.\nQualis vbi accipiter timidam petit vngue columbam:\nRecta nec vna via est tuta nec vna mora.\nQua tenet alter iter, cursum non dirigit alter:\nSeque duo illudunt, impediuntque fugam.\nHicque latet, rediit, sequitur, fugit ille sequentem:\nAIternisque dolo, stantque ruuntque viis\nVoce iuuat miles, natat hic natat ille per herbas:\nQuum spatio visus liquit vterque ducis.\nVidit facta deus, quum (quos terra ille requirit)\nAttollit coelo, binaque signa facit.\nConstitit inspectans, stantem lepus agmine iuxta\nCurrit herum, septem conspiciturque notis.\nCras Auriga Polo referet sua sydera curru:\nPoscimur et causam: iunge Thalia rotas.\n\nDuxerat Helias annosas carmine quercus:\nTraxerat et duras ad sua facta feras.\nScilicet et gestis totum compleuerat orbem:\nIpsaque erant tanto sydera digna viro.\nQuum sic ipse refert: noscor terraque marique,\nAstra vocant, mecum carpe sodalis iter.\nVenerat ad ripam Iordanis, ponit amictum:\nVesteque tangit aquam, tactaque cessit aqua.\nHinc atque inde vndae pressis in margine ripis\nConstiterant, tectis murus vt ipse solet.\nIam pede contigerant riparum gramÃ­na sicco\nQuum socio vates talia sanctus ait.\nHaud mora, sydereo nam poscor ab aethere, quod vis\nPostula, vt optabis vota petita feres.\nIre procul cura est: quid stas? iam tollor in auras:\nDona petas fient irrita nulla tibi.\nDa duplicem mentem, tua sed mens illa sit, inquit,\nHanc dabo, sed tu me si modo cernis: ait.\nVix ea, quum subito confunditur agmine turbo:\nAtque poli horrisonus venit ab arcefragor.\nQuaque venit celeres flammis micuere quadrigae:\nScandit, perque citis aethera fertur equis.\nVidit vt ille vehi rapido per inania curru:\nHeus, quo Auriga rotis? quo pater inquit abis?\nDixerat in clamans, summum quum spectat Olympum:\nHuncque videt stellis emicuisse decem.\nQuam bene post primam ieiunia praecipit Eos:\nIlle et discipuli est laetus honore sui.\nAgnifer occasus nam tunc qua dictus et ortus:\nImperat in vario gentibus orbe famem.\n\nHancque quod in syluis tam longo tempore sensit:\nConueniens mensae sydera tempus erunt.\nSed canit ara modos, funduntur aromata templo:\nEt placet e stipulis transiliisse focos.\nHerbas quaerit anus, saepe et se flectit ad aram:\nMultaque quae longum est dicere, nocte iuuant.\nPicta puellares pertundunt tympana palmae\nAereque nexa manu bractea versa sonat.\nNascere magne puer coeli spes altera, tecum\nIam sua formosus lucifer ora mouet.\nNascere, te maior iam non spectabitur alter:\nIpsa sibi pariat foemina multa licet.\nAnte tuum vanas natalem ducimus aras:\nIncipe nos sacris vera docere tuis.\nInterea, quando das viui fluminis vndam:\nVngula gorgonei quam dare nescit equi.\nIpse mone, scimus nam te sacra prima dedisse:\nNum prior ipse deo es? quo prius ortus eras?\nHoc age, si vatum tu princeps, sique poetae\nNunc nos nostra tuis ora rigamus aquis.\nHaec ego, quum subito coelestem pallidus agnum\nObtulit ante oculos, et pia signa, meos.\nExtimui, tunc sic, rerum studiose mearum,\nMitte metum, dixit, nostraque dicta tene.\nHaec dicens fusis in me ter leniter vndis,\nHis dubio causam protulit ille meo.\nHic quem stare vides (digito monstrauerat agnum)\nIus daret vt populis, mite parabat iter.\nPraeuius vt fierem, cum iam pater obsitus annis\nEsset, et infirmo corpore mater anus.\n\nMittitur e coelo genitori fidus ad aram\nNuncius, et missus sic ait ante focos.\nHactenus, o longa superos ne voce fatiga:\nQuae fuerat sterilis cognita, mater erit.\nNixa dabit puerum, quo non praestantior alter:\nCuius Iohannes non rude nomen erit.\nFax erit ante deum, fratrem praecedet euntem:\nQuid dubitas? vultu nam dubitantis erat.\nFinierat, genitor dictorum signa petebat:\nConcidit in medio quum pia lingua sono.\nMutus erat, lunae bis quinque recreuerat orbis:\nReddo patri vocem, dictaque pondus habent.\nAnte deum venio, sic sum prior ordine, cultu\nRes est prisca deus, me prior ille fuit.\nDixerat, a dictis vires rediere timenti:\nQuum sequor hoc illum protinus ipse sono.\nRegia progenies cum sis, cur pelle ferarum\nCingeris, et toto squallor in ore sedet?\nIam deus ortus erat, puero puer ipse placebam:\nCharus eram et fratri, frater vt ipse mihi\nAst vbi iam venit lustris mihi firmior aetas:\nSeparor a vulgo, syluaque, rusque, placent.\nEst locus hinc Banasar, Phiale circumfluit illinc:\nCaesaris ad muros, Simichonisque iugum.\nAntra loci subii, scabris pendentia tofis:\nQua nemus et rupes, qua sacer amnis erat.\nVictum corna mihi, concussisque arbuta ramis,\nMoraque, cumque fauis aurea mella dabant.\nSaepeque littoreae fiebant mensa locustae:\nHausta cauis manibus flumina potus erant.\n\nQuodque petis, pelles cingebant membra Cameli:\nVelabantque meos vincula nulla pedes.\nLinigeri haud aliter quam nunc mea turba ministri:\nOfficio similes et mihi veste manent.\nRura ego factus inops, velut illi compita, lustro:\nHi stipis aera petunt, munere pauper eram.\nLonga quod interdum subii ieiunia castus:\nQuem modo miraris, squallor in ore manet.\nDixerat, ostendis sed dic cur gentibus agnum:\nInque tua nobis nocte natantur aquae.\nNotus eram populis dixit, crimenque perosus,\nCarmine formabam pectora dura meo.\nFactaque soluebam viuo deformia fonte:\nVnde meo officio nomina nactus eram.\nIre illum vidi, quem non videre priores:\nEcce deum dixi, promicuique manu.\nQui quia purus erat, niueoque simillimus agno:\nIndicat hunc digitus quod facit ante, meus.\nMembra lauaturus posuit velamina, nudus\nFlumen adit, volucri teste lauatur aqua.\nMos manet, accedunt, multique lauantur vt ille:\nNocte mihi, et multae mane natantur aquae.\nQuod facere vt possint, mea ponunt limina ripis:\nNunc mihi arenosus qualia Tybris habet.\nQuodque etiam his labem tollebam corporis illae\nTollere sed nostra damna putantur ope.\nAdde quod, ipse meis quia ros attollitur vndis:\nSole prius, plures per loca rore madent.\nPraeterea, vates quia sum, de fonte relatam\nVndam fatidicam nocte puella putat.\n\nLongum erit hic vulgi tibi dicere facta per agros:\nDum capitur ritus credulitate mei.\nVrbe etiam nostro signantur nomine fontes:\nHic vbi prisca meis Roma lauatur aquis.\nOmnis et ara mihi seruat quoque puriter illos:\nInfans hisque natat, ceu modo in amne deus.\nBisque deus genitus, genitus bis creditur ille:\nHoc fit, et inuentum est turba secuta meum.\nHinc noua compatris simul et sunt nomina matris:\nActum bisque notant, signaque certa tenent.\nInque notam fidei, cuius sum inuentor, et vndae:\nNomine cum nostro nomina mista ferunt.\nOmnibus his factis imitantur facta duorum:\nGrata fit et pietas, si qua natatur aqua.\nMulta quidem didici, filicis cur semina quaerunt?\nCingimur et foliis tempora mane nouis?\nQuid quod nocte nucem reuirescere credit agrestis:\nQuae aruerat ramis frigore tacta suis.\nVt taceam viridi velabar fronde quod ipse:\nVnde caput vulgus cingere mane potest.\nMater erat sterilis dixit, foecunda quod inde est,\nVim cum matre mea sicca resumit humus.\nHinc filicis uirtus hinc sunt in honore tot herbae:\nCingitis hinc foliis sole recente comas.\nCarduus et floret, quem quod cum coniuge felix\nIlla fuit, lecti vincla referre putant.\nEt uerbena meo est nunc nomine, sacra quod herba est:\nQuodque sibi uires uaticinantis habet.\nHac quoque facturi uelabant tempora foedus:\nSum quia praecursor foederis, illa datur.\n\nVere prius flores, aestu referentur aristae:\nPoma quot autunno, frigore bacca venit.\nQuam faciles illa faciunt quae nocte puellae,\nQuaeque tibi, referam: facta secuntur anus.\nHis sint plura licet, foecundae tradite matri\nAtque mihi, cum sint nomine poma meo.\nDixit: et addiderat quoque multa disertus vt ante:\nQuum sequor, hesternum dic quid aroma petit?\nMerx ait est pelagi, dominer cum Caesaris vndis:\nHoc dedit e multis, aegraque membra leuat.\nSic et membra leuat, quia fonte leuatus et ipse\nSordibus, a nostra sanus abiuit aqua.\nIsta patent dixi, sed cum delubra per vrbem\nTot tibi sint, habitas cur laterana magis?\nHic ego respondit, lustrani Caesaris ora:\nPriscaque fontanis Roma piatur aquis.\nNomine praeterea meus hic et pectore frater\nPar, habet hospitium, templaque iuncta meis.\nQuid? quod et hic Caesar, magnis sed dotibus olim,\nCondidit in thalamo nostra sacella suo.\nFinierat, quum sic illi: dic ara rogamus:\nCur tua foemineo est non adeunda pede?\nAdde, quod admiror, si arcetur foemina ab illa:\nCur latet ad postes limine clausa tuos.\nFoemina, respondit, fallax mea colla petiuit,\nVertit et a ludis in mea fata manus.\nCarcere me clausit, coram lasciua nocebat:\nPoenitet hanc facti, sponteque casta latet.\nDixerat: ante illum quum pulsat tympana virgo:\nMeque rogat prensa molliter aera toga.\n\nAbnueram, quum culta manu sua sistra retundens\nMitte ait, absentem quod grauis vnda coquat.\nImpediatque mare errantem, mergatque procellis:\nEt nunquam mollem sentiat ille rosam.\nLaesus eram, ignoui, teneram ratus esse puellam:\nInspicio, fuerat sed tamen illa puer.\nCaprotinis nonis, sic dixi, ancilla iocata est\nGallica, num vulgo mos vetus ille manet?\nPossit vt esse inquit, nostrum caput ista petebat:\nThesaurus caput est: pro capite aera petit.\nNec te commoueant alieno tempore facta:\nEssent sextili cum facienda die.\nNam sibi quae Herodes poscit quum nascitur, aetas\nPostera natali iussit inesse meo.\nAt quod iniqua mihi fuerat petulansque puella:\nVulgus id vt doceat, substruit ora maris.\nDixerat, hoc etiam, quod miror, fare rogamus\nCur huic aera nego si mea, dira canit?\nDumque canit: pelagi crudeles nominat vndas?\nFinieram, quum sic mitis ad ista refert.\nOdit enim si quis precibus sua vota recusat:\nVt solet illa aetas, vt quoque saepe pudor.\nQuod mare, quod fluctus, in auaros illa precatur:\nSunt ea, si nescis, numinis arma mei.\nEcquis tam extreme fieri nunc optet egenus?\nNatali ingratus non det vt aera meo?\nEffugisse putas istam, capieris ab illa:\nIbis et in casses praedaque rursus eris.\nAh quam saepe aliquis poscentes aera perosus:\nLaeditur, in lacera decipiturque toga.\n\nSpectantique, iocum praebet, dare namque negabit:\nInde dat, atque duo damna tulisse dolet.\nSed tamen adiiciunt dic cur tua nomina dixi:\nNomine tu nostro quo mouearis ait.\nDixerat, aera dedi dicta huic palinodia cantu est:\nDirarum cecinit quae modo dura sonos.\nSed rogo cur sistris facit illa coronula nomen?\nVisa quidem titulo est res aliena suo.\nNum quoniam instar in his est bractea quassa coronae?\nAn quia sunt teneris haec magis apta choris?\nQuod cruo ait: greci, pulso dixere latini:\nEt quos nos pulsus crusmata forte vocant.\nInde puella petax pro crusmata crunnula dicit:\nInuertens graias non bene docta notas.\nAtque sui coram dum blesa cupidine lucri est:\nTympana pro nummo pulsa corona vocat.\nRestat vt admoneas dixi sub vesperis ortu\nAnte fores templi flamma quid ipsa petit.\nTertius extremo sextili a mense monebit:\nQui mihi funeribus lucifer ater erit.\nDixerat, hac Pallas studiis petit ocia luce:\nNum quod in herculeo signa Leone nocent?\nAnnuit, atque inquit, dubio datur altera causa:\nVate quod hac musae me veniente silent.\nHactenus, amplexus gremio quum sustulit agnum:\nIngenii dixi sit tibi cura mei.\nHac quoque solstitium vulgus sibi luce putauit:\nSic licet, est alio haec causa relata loco.\nSed iam stellatus coelo producitur ensis:\nQuartaque non fessus tempora Phoebus habet.\n\nPars putat Aneae, cum iam tuus esset Orion:\nIndeque romano promicuisse foro.\nPars et Saule tuum, manus hoc cum fulminet illa:\nFulmine quae domino praecipiente cadit.\nScilicet et magni natalis fertur ad aram:\nVnde sibi hunc Caesar vnde Senator habet.\nFacta igitur placuere deo, dux ille cohortis:\nTresque polo stellas fulgidus ensis habet.\nSed ne nostra suo sit Clio carmine mendax:\nResque sit hic proprio iure secuta fidem.\nOceano vt surgens Aurora ter abstulit vmbras:\nTer nitidum et Phoebus sparserit orbe iubar.\nOfficio quorum caput vrbs nunc dicitur orbis:\nEnsifer et pariter clauiger aede litant.\nQuodque refert quoties laetum tenet aurea vultum:\nQuumque est successu, thure ve festa dies.\nTurres nocte micant, crepitant per compita flammae:\nEt iuuat ardentes transiliisse focos.\nAtque vbi sulfureis tenuerunt fulmina bombis\nAere cauo et colles subsiliere iugis.\nCum tonitru igniuomi iaciuntur ab arce cometae:\nAuctaque habent radÃ­os sydera summa nouos.\nPostulor et causam, taceam licet, omnibus illa est\nPene argumentis cognita vera suis.\nNanque patrum, et rerum, sunt hi duo lumina fratres:\nMagnus vterque senex, gratus vterque deo.\nAlter enim insignis pietate, et honore sacrorum:\nClaueque et immensus relligione pater.\nAlter et eloquio, quo non praestantior vllus\nArte nec aonidum, militia ve fuit.\n\nVtque tuba hic primi sic hic fundamina templi\nTutelamque duces vrbis et orbis habent.\nPlaudite principibus ara est operata duobus:\nCortaque a sacris cum patre abire parat.\nSigna dedit moles, properat data signa secutus\nCandidus a Chionis nomine dictus equus.\nCernite vt auspiciis it patrum septus: et armis:\nSeque sui vt nouit muneris esse decus.\nScilicet acceptum imperium fert legibus arae:\nNostraque quod fuerit sicelis ora docet.\nCaesar aue quando luce hac tibi cuncta quiescunt:\nQuo minor es, summo redde tributa patri.\nVix ea, sit tanquam domini mandata secutus:\nAcris quum ille hinnit, venit et antefores.\nAnte fores hinnit, proceres saluete, sedentem\nAspice cui dandus spectat vt ille ducem.\nVix stat, et optat iter, gemmisque auroque coruscus,\nQuali nupta suo est nocte vehenda viro.\nPompa silet vis est, soluuntur seria ludo:\nPontifici et populo teste feruntur opes.\nFinis erat plausus, fratrum pars ora salutat:\nSanctaque pars mistis ossibus ossa colit.\nDiuersisque locis geminos venerantur, at ipsa\nBis quartam exposcit carceris ara diem.\nSit licet haec igitur sic lux communis vtrique:\nQuae venit ensiferi est numinis illa memor.\nPollicitus fueram cur illi pareat anguis\nDicere, pollicitum dux dea solue meum.\nAddeque cur ars est, cur se cantator et anguis\nDum pugnat, iactat de senis esse domo.\n\nErgo quod ante ferox, quod tristi felle maderet,\nCaerulus in superos creditus anguis erat.\nVertitur igne poli, ceciderunt corpore squammae:\nFactus et immensi pars erat vna chori.\nMouerat innumeras huius facundia gentes:\nTe Mileta petit, tectaque nota subit.\nExcipit hunc hospes (nomen longo excidit aeuo)\nStabat hyems, tepidum constitit ante focum.\nForte faces petiit, facibus subsederat anguis:\nSoluit onus, pressit vipera dente manum.\nSensit vt hic vulnus, manibus comprendit, et ictus\nHos in comprensam protulit ore sonos.\nLaedere ne possis alios, mea nomina cantu\nObstent: et dentis parua saliua mei.\nSignaque quae facio (crucis haec nam signa fuerunt)\nExpellant poto nigra venena mero.\nHostibus interea quia parcere iure magistri\nCogor, viue inquit: continuitque feram.\nParuit haec dictis: cantus acceperat hospes:\nArs fit, et a magni est nomine dicta senis.\nVtque ferus diuo sic isti paruit anguis.\nArteque, quam accepit, callidus inde valet.\nHocque genus ducti depascunt dente Cerastas:\nVir fit, et angue potens, cognitus ante puer\nFortior est aetas, illius cantibus Aspis\nRumpitur, illaesa suscipiturque manu.\nDiui et more tenet, tractatque, et laetus honore\nPugnaturus ait: de senis esse domo.\nPerque fora intortis pro torquibus anguibus vsus:\nCarminibusque, audax, exit in ora virum.\n\nAtque ibi facundus circum stipante corona,\nAfflatum cantat poscat vt aera merum.\nQuoque fidem dictis faciat, sublimis in hasta\nImminet e summo, quo canit, ipse loco.\nClara patris Cilicum, quae circumfertur, imago,\nSepta venenosis in latus omne feris.\nAemulus occurrit, fiunt certamina Circo:\nLaeuaque dum certant Aspide mamma tumet.\nDegeneres vulgo perdunt insignia teste:\nAd Pauli laudes arguiturque domus.\nErgo Nero in fratres frustra parat ipse securim:\nImperium claues, anguis, et ensis, habent.\nRestat vt hic dicam rebus cur ocia fiunt:\nCausa quidem in promptu est, ocia rebus agunt.\nAestus sitque licet, mores, vsusque priorum:\nCuria ad hoc animum sacra referre iubet.\nA fore consultus dimittit mane clientes:\nCumque foro et causis iudicis ora silent.\nTu quoque musa sile, mensem nam meta quadrigis\nTacta habet, et medium semita sistit iter.\nExplicit liber Sextus.\nIn hoc mense Iulio, a C. Iulio Caesare olim nominato, cum quintilis diceretur, nunc Christo, qui per similitudinem floris non adhuc e suis foliis exeuntis, in ventre matris in visitatione, quae in secunda die mensis est. Iulus dici potest, sacro: complexus Caesaris et Romae verus, verior verificatur in complexu virginis et Elisabettae in quo Christi et ecclesiae romanae coniunctio mystice significatur: ex qua sicut ille primus fuit imperator, ita Christus primus per illum demostratus est Imperator. Tutela olim Iouis, nunc Iacobi maioris apost.\nIam canimus mensem diuini nomen Iuli:\nSustulit vnde suum martia Roma caput.\nPergite Pierides magnas celebrare calendas:\nNempe minus vobis quam fuit ante viae.\nSex etenim superant, totidem abscessere libelli:\nNostraque dimidium cura laboris habet.\nVos quis ad ista putet tam paruo a fonte venire?\nTamque per exiguas magna referre rotas?\nErgo sancte Pater, cuius virtute valemus,\nHic quoque propenso numine mitis ades.\n\nPraecipue sed tu, mensem quia iungimus anno\nIllius imperii quo duce frena regis.\nQuod locus ipse petit, venias pro Caesare Caesar:\nHic tibi nam titulos eius et acta canam.\nScilicet imperium primum formauit Iulus:\nNunc quod ab antiqua est nobilitate tuum.\nQuae damus haec igitur placido cape munera vultu:\nIllo quo uictis hostibus ipse redis.\nHic equus, hoc pilum, meus est hic ensis, et hasta,\nQuaeque decent nostras arma tenere manus.\nQuare age tam vastum quia Cymba findimus aequor:\nHaec leuis vt sit, quam sollicitamus, aqua.\nDum canimus magni cur nomina mensis ab illo:\nQuo sacer et nunc est numine, vela rege.\nVentum erat ad flumen (sic rerum fata ferebant,\nEt multo fortis milite cinctus erat.\nQuum sic Caesar ait: si sum de stirpe deorum,\nSat mea sit virtus dissimulata mihi.\nEsse parem nolo, maiorem ferre recuso:\nSceptra mihi debent numina, sceptra volo.\nDixerat: a dictis tremuisse exterrita tellus\nDicitur, atque oriens occiduusque dies.\nFit mora, dira viri prope quum spectatur imago:\nClassicaque audierat, perficiamus ait.\nFertur ad imperium fortisque, animoque virili:\nRegnaque adit princeps, inuidiamque trahit.\nAnnua iura cadunt, patiuntur facta quirites:\nVrbeque consulibus summa fit illa dies.\nVix steterat solio coram sublimis eburno:\nQuum iam quantus erat, Caesaris orbis erat.\n\nNam modo ducebat Capitolia ad alta triumphos:\nEt modo erat populis sumpta per arma metus.\nDenique iam effusas terrarum rector habenas:\nCeperat, et victis iura petita dabat.\nQuum mihi promissum fas sit cognoscere coelum:\nDixit: et aetherias scandere mente domos.\nScilicet in multis haec me quoque facta decebunt:\nOfficiis nec erunt inferiora meis.\nAuxerat Egeriae coniunx iam mensibus annum:\nAuctus et errabat mensibus ille suis.\nMessibus Autunnus calcabat sordidus vuas:\nFlauaque in Autunni tempore messis erat.\nErgo moras soli per quas in signa rediret:\nTradidit, apta suis tempora rebus erant.\nQuinque dies senique decem pariterque trecenti\nPars et Luciferi secula, quarta dabant.\nAuctum erat imperium iam gentibus, auctus et annus:\nCurae erat et Vestae pontificale caput.\nQuum sic (nanque duci lux venerat vltima tandem)\nCasta patri e templo est illa locuta Ioui.\nQuo Romana pater virtute potentia vires\nVlterius tollat, non habet ipsa locum.\nCaesaris ecce dolo properat manus impia lethum:\nSydera spondebas, da pater illa meo,\nIam memini dixti: coelo tolletur Iulus:\nGrandeque de toto corpore sydus erit.\nAnnuit omnipotens, minuebant fila sorores:\nSaeuaque sacrilegae tela tulere manus.\nIura dabat populo, gladios in principe figunt:\nVesta virum rapuit, Caesaris vmbra cadit.\n\nSol fugit, obscurum texerunt nubila coelum:\nIlle tamen nitidis aethera carpsit equis.\nFunere lugebant, ludos induxerat haeres:\nDeque nouo dictum coelite carmen erat.\nQuum, quotus hic mensis, totidem noua lucibus arsit\nStella polo, extincti numina fassa ducis.\nIndigetem ergo vocant, dant thura et templa vocato\nAurea, de medio conspicienda foro.\nPraeterea rerum ne tot benefacta perirent:\nHaec senior, patrum caetera turba silet.\nIam data Maiestas nobis, status auctus honorum,\nAuctaque non vno iura tuenda foro.\nEstque decus maius, maior reuerentia patrum:\nDignaque sunt dignis tradita dona viris.\nNuminibus creuere aedes, musisque theatra,\nMuneraque in populum crebraque, et ampla manent.\nQuis referat nostris victos tot ab ensibus hostes?\nOrbis es vnde tui maxima Roma caput?\nHaec duce sed tantum contingunt Caesare nobis:\nRe quo, et quo nullus nomine maior erat.\nErgo quod authores donauit Romulus anno,\nIllorum vt veniens nosceret acta dies.\nIsteque quod pariter digessit tempora, quodque\nNon minus in magnis annumerandus erat.\nFiat id exemplum, ne nos ingrata vocemur\nPosteritas, factis inde sequamur auos.\nQuod Venus est generis princeps Mars sanguinis author,\nPrimus is ad menses, illa secunda fuit.\nTertia sors senibus, iuuenum de nomine quarta:\nAuthorum post hos nomina nullus habet.\n\nNe vacet, hic quando vidit natale potentis\nCaesaris, imperium qui quoque primus habet:\nQuod tibi sit faustum Caesar, memorabile patri:\nQuintus Iuleo nomine mensis eat.\nDixerat, assensit tota cum plebe senatus:\nVoxque rata Augusto pro pietate fuit.\nSpemque tulit fieri de se quoque nomen in anno:\nAque sua factum posteritate legi.\nAst vbi progenies noua coelo venit ab alto:\nIuraque dat virgo, bis genitusque deus.\nPriscus vt e nostro ritus discederet anno:\nSupposuit menses legibus ipse suis.\nIulius imperium, imperium hic dedit ordine primus:\nFas erat, vt res haec, illaque imago foret.\nNomen idem fert hic, ne fabula forte putetur:\n(Condere me sacro carmine vera decet.)\nGraius enim florem vocat illum doctus Iulum,\nDefoliis nondum qui solet ire suis.\nDicere si fas est grauidam dum visit Elisam,\nHoc deus in magnae viscere matris erat.\nQui quoque iam titulos vt mensis vendicet huius:\nReddat et hunc sacrum, possideatque suum.\nMatris et annosae, quam amplexa est mater, Elisae\nAspiciet iunctas luce sequente manus.\nAptaque erunt sanctis pro vero facta diebus:\nConsiliisque eadem non aliena meis.\nQuae noua sint quamuis, pietas seruabit in annos\nEt data laudabit munera nostra fides.\nErgo tibi hinc Caesar, quo regnes, vera requiras:\nIste tibi verus Iulius iste fuit.\n\nIste dat imperium, triplicem dat et iste coronam:\nPontificis nam huius traditur illa manu.\nAltera lux oritur, probat et mea dicta, profani\nSint procul: aut verum hoc confiteantur opus.\nScilicet vt visat, pia cras tua tecta subibit,\nVirgo, suam et dextram iunget Elisa tuae.\nVna igitur celebrate duas sub luce parentes:\nQuarum foecundus pignora venter habet,\nQuo magis vt fiat, dicam quo nomine lux est:\nVos et praecepi hac cur dare thura die.\nHauserat afflatos coelestis Iessias ignes:\nViscereque in matris conditor orbis erat.\nQuum sic illa seni grauis est mea dixit Elisa:\nGratuler vt grauidae carpere cogor iter.\nSic vt erat prudens, et rerum conscius (vt vis)\nIlluc, ille: licet: iam properemus ait.\nIuncta seni incedit, sic coelo Aurora relicto,\nTithono interdum crederis ire tuo.\nCandida purpureos velabat vitta capillos:\nLapsaque ad extremos instita longa pedes.\nCastaque qua tulerat passim vestigia secum:\nTacta sub innumero flore nitebat humus.\nSaxaque cedebant, sistebant flumina cursum:\nPaxque feris aderat, soleque blanda dies.\nQuam cito longarum, di, tractus illa viarum\nTransit, Iudaeam dum loquor ecce tenet.\nVenerat ad limen, clara quum in luce refulsit:\nIn nitida qualis Cynthia nocte solet.\nVidit vt hanc igitur tremulo officiosa lacerto,\nPronaque, ad astantem sedula currit anus\n\nAtque ait, huc quid te virgo o selecta puellis\nIntulit? amplexus osculaque inde dedit.\nBisque manus coeunt: sunt hoc et more locutae:\nQui solet in media matribus esse via.\nProleque iunctarum tremuerunt viscera matrum.\nQuodque egere duae, fecit vterque puer.\nInterea gratatur anus, coelique parentem\nExcipit, et blando blanda fit vsa sono.\nSederat et posito virgo requierat amictu:\nCum sene, complexae desieratque loqui.\nQuum subito alma parens liquidum capit aethera mente\nAtque canit magno carmina plena deo.\nCarmina quae immites potuissent vincere Tigres:\nAsperaque aetheriis ducere saxa modis.\nPlacant quaeque deum sub sera crepuscula templis:\nIussa choro pueris virginibusque cani.\nQuaeque hominum vitam per mille pericula seruant:\nAtque vmbras abigunt, tartareumque chaos.\nFinis erat cantus, referebant multa propinquae:\nNec minus hic pariter multa rogata dabant.\nTresque fere menses illam videre morantem:\nAd proprios referunt tempora quarta lares.\nErgo quod hae visunt sese, de munere facti:\nAccepit praesens nomina festa dies.\nMutua quodque graues sumpserunt oscula matres:\nThure graues grauidas ad sua festa colunt.\nHac quoque tunc pistor pueris ientacula luce\nPraebet, et has ornat, certaque sacra facit.\nNum quia venturis cibus est hic matribus aptus?\nNe tener in cunis vagiat ore puer?\n\nAn quia complexae sese tenuere lacertis?\nQuae sua ientaclis cognita forma manet?\nPrima licet possit melior iam causa videri:\nPlebs erit haec vero iuncta secunda tuo.\nTempus idem ad foedus pater hic cum Caesare poscit:\nParthe time infelix hinc tibi vulnus erit,\nScilicet amplexus sanctae iunxere parentes:\nNon minus hi iungent in tua damna manus.\nPalladis e templo ducebat bella vetustas:\nHastaque Bellonae missilis arma dabat.\nDucimus haec et nos de castae virginis ara:\nQuae superest templo victa Minerua tuo.\nHasta preces sed sunt, cineres vultusque deorum:\nMissaque pro telis hostia vera suis.\nVenerat huc igitur tyria cum veste sacerdos:\nHos ibi sacrifico quum canit ore sonos.\nAlma parens almae spes optima nate parentis:\nVosque pii fratres rebus adeste patrum.\nHostis vt in nostros si forte tetenderit arcum:\nEffractum vestra sentiat esse manu.\nAtque pharetratis valeat plus hostibus ensis:\nTruxque sit aetheria claue sagitta minor.\nSit nec aquis tutus nec campis, monte nec vllo:\nAuersusque illi triste sit omen equus.\nHaec ille, et pariter matresque, virique, nurusque,\nEt populus tota cum quoque plebe rogant.\nDixerat et sacri vix vltima verba sacerdos:\nAnte patrem, et coetus versus ad ora sui.\n(Res mira) a dictis tremuit quum protinus ara:\nSpemque, dedit vinci tristia bella prece.\n\nPlebs aberat templo, sacrumque peregerat ignis:\nOcciduum oceanum contigeratque dies.\nAlteraque in roseis Aurora redibat habenis:\nEt color effuso lumine rebus erat.\nQuum populo mater firmaret vt omnia virgo\nDicitur: e media mane locuta via.\nEx adytoque fuit vox haec: non fundere cesso\nPro populo nato nocte dieque preces.\nVix ea quum supplex procumbit Roma locutae:\nVenit et ad templi multa tabella fores.\nErgo quid insanis? ponas iniusta monemus\nTela dabis poenas, versaque terga cadent.\nNumina pro nobis si sunt, quid frendis in illa?\nA quibus euictus tu tua damna gemes?\nNam pater et Caesar, distent vt corpore, possunt\nIn te tam longas continuare manus.\nInterea quia tu non mortem quaeris in hoste\nSed magis vt viuat, teque tuumque colat.\nVirgo hos, qua polles, putei tua molliat vnda:\nReddat vt amissas hinc sibi pastor oues.\nPostera languentes vbi sole reliquerit herbas:\nGraminaque a radiis vsta videbit humus.\nFallitur hic coelo qui Persea surgere credit:\nDauidem at hic si vult credere certus erit.\nMentior esectum pro Gorgone cerne Goliam:\nAtque tibi iam me dicere vera putes.\nSume lyram Clio mecum, cantemus vt illum:\nGorgoneas primus qui tibi fecit aquas.\nDura Philistei cum Saulo bella gerebant:\nDauidis, haec, fratres qui sequerentur, erant.\n\nIllos pene puer quo visat, castra petiuit,\nStrenuus in funda, conspicuusque pedo.\nVenerat, immani spectauit mole gigantem:\nConstitit, implebat proxima quaeque minis.\nGrande caput, magna surgebant lumina fronte,\nInque coma pennis ardua cassis erat.\nSic vt erat saeuus vocat in certamina quemque,\nTela date, ipse hostis hic ait vltor: ero.\nSpondet opem regi, iuuenes risere loquentem:\nSurgit ab his, et rex experiamur ait.\nCingitur hic ferro, curuo ceu Perseus ense\nDant galeae pennas, gesserat ille datas.\nHactenus: et fortis nitidis circundatus armis:\nExue me ille inquit, non mea tela gero.\nDixit, et insonuit baleari verbera funda,\nEt veniat, si quis me cupit hostis, ait.\nAudit vt ista gigas, vasto se corpore tollit:\nIlle manu e riuo leuia saxa capit,\nArea fit pugnae, vacuum dant gramina campum:\nParteque constabant, quum ferus ille refert,\nPone puer baculum, non sum canis, aspice frontem\nSum nec auis, fundam proiice stulte tuam.\nRisit dicta viri, cunctisque potentior armis\nHac ait: ad nostros praeda ferere deos.\nAudit vt ille minas, vagina liberat ensem:\nIste capit lapidem, stantque, tenentque, locum.\nSigna canunt: signo hic accensus torquet habenas:\nPlagaque, quam ostendit, saxea fronte sonat.\nPlangit humum, magno prostratum corpore, monstrum:\nDantque alii celeri turpia terga fugae.\n\nInsilit ergo hosti, et proprio puer Hercule maior\nProtinus anguineum sustulit ense caput.\nNon aliter volucri pede quam quum Gorgona truncat\nPerseus, et pennas sanguine cepit equus.\nFacta deus vidit, quae Perseus ante tenebat,\nSydera victori quinque decemque dedit.\nLuce sequente suo quum sese reddit ab orbe\nPhoebus, et hesperiis frena resoluit equis.\nSydere qui magnos terris effecerat aestus:\nIncipit abscondi, subtrahiturque leo.\nTunc quoque praeteritum si quid lux prima reliquit:\nInstaurant fratrum festa secunda preces.\nNumina tangit honor, festis laetantur et aris:\nTurbaque sunt propriis ambitiosa focis.\nThestias et maior non impius esset Atrides\nEsset neglectos ni dea questa focos.\nNe deserta igitur magno solennia constent:\nVlcisci ingratas nam solet ara manus.\nApposito octauis reuocari haec orbibus igne\nFas vt erat, nostri constituere patres.\nBis vaga noctiferis vbi sydera Cynthia bigis\nDuxerit, et fratris pulsa bis ibit equis.\nTempora translato capient te nomina Thoma:\nAtque tuo celebrat curia thure diem.\nHunc etiam a Priscis morem deduximus aris:\nDeductus sacros nunc habet vnde dies.\nNanque Erycina Venus, collinae proxima portae,\nCarmine translata est casta Sybilla tuo.\nClaudius author erat, pater est tibi Didime, debes\nHuic, illi quantum debuit ante Venus.\nQuod modo caelatum stellis praesepe nitebat,\nSumma quod ex humili venit in astra casa.\nTertia quum terris venere crepuscula lucis:\nOcciduas prono sydere tanget aquas.\nCasus inest rebus, vacat vna, vocabit Asellum\nAltera, praesepi subiicietque suo.\nTempus erat, gelido quo canet bruma Decembri:\nAtque iacens posita sub niue terra latet.\nConiugis in patriam, stabant cui tempora partus.\nCarpere quum virgo lege iubetur iter.\nVt venere, vident populo sacra moenia plena:\nVixque erat hic turbis, hospitibusque, locus.\nQuae fuerant casu prope moenia facta, vetustum\nAd saxum, exeso praecipitata iugo.\nStramine tecta intrant loca, sed squallentia fumo:\nAd praesepe boui iunctus asellus adit.\nNox erat, et summum peragebant sydera cursum:\nSurgit humo virgo (nanque iacebat humi)\nCrede sequens aetas, lux fit, vocat illa maritum:\nInter quadrupedes conditor ortus erat.\nPonitur in foeno puer ad praesepia nudus:\nQuoque ignis pellat frigora, nullus erat.\nVidit, et authori (mirum) procumbit asellus:\nFit vapor, in facto membra vapore cadent.\nApprobat omnipotens, mox astra subiuit asellus:\nBinaque pro grato signa vapore tulit.\nTunc quoque se terris quum prima crepuscula fundent:\nPeneque sub radiis tacta tepebit aqua.\nIncipiet lupus astrigero decedere coelo:\nEt sensim latebras quaerere nocte suas.\nTertia lux venit, spatio seiungitur aestas:\nIn medio et cursu temporis illa manet.\nQuique aderat dudum maturis flauus aristis\nDetonsus sectis messibus albet ager.\nQuaque haerent gemini communi sorte manipli.\nIt trahea et ruris cum boue vectat opes.\nInque arcis speciem congestas tollit aristas\nArea, quadriiugas exhibitura rotas.\nAdmirare tamen quod fortius aestuat aer:\nCumque suo agricola terra quod vsta sitit.\nDeseruit Phoebus torrenti sydere Cancrum:\nIgneus et fului terga leonis adit.\nErgo puer Daniel (res haec nam sydere digna)\nVenit vt ad persas, cognitus arte fuit.\nSic vt erat placuit, sed regis spreuerat aras:\nHac et parte grauis, caetera gratus erat.\nPerstat: et in templo, quod rex non ipse putabat:\nSacra sacerdotum repperit esse nefas.\nInuidiam subiit, pro vero repperit iram:\nA duce deseritur, captus ab hoste gemit,\nDucitur inuito miser in noua funera rege:\nQua spelunca feri multa leonis erat.\nQuid facitis? castos seruant sua numina vates:\nIn caput haec vestrum (credite) poena cadet.\nVenerat huc, quum sic vitam non poscimus inquit:\nSed magis vt liceat pauca rogare deum.\nIrrisere virum, coelumque deumque rogantem:\nSaxa sed hae poterant dura mouere preces.\nAudiuisse ferunt, posita feritate, leones:\nVoceque demulsos ante stetisse fores.\n\nFaucibus et dudum, versus dulcedine capti,\nPerdere quem cupiunt, abstinuere viro.\nNam vix illorum proiectus in ora cadebat:\nFactaque terribiles mouerat aura iubas.\n(Mira fides) ex his quum surgit protinus vnus:\nTergum coniecto supposuitque viro.\nHoc super vt sedit, ne stantes laedere possent,\nReddidit attonitas voceque, et arte, feras.\nMox, sua vectori desint ne praemia, sospes\nIlle redit, meritis venit in astra leo.\nLucifer extremas vbi luce subiuerit idus:\nEt celer eoas liquerit altus aquas.\nVox sacra ad occasum fratrum descendet ab ortu:\nEt fiet fastis maxima fama meis.\nAspiciet toto nam, senis partibus, orbe,\nTradita bis senos reddere iura duces.\nDictus enim deus est, cum collegisset in vnum,\nFratribus haec placido verba tulisse sono.\nQua patet, vt nostris se subdat legibus orbis,\nAd sacra qui trino numine victus erat:\nCum mihi tot sitis, quot menses continet annus:\nAtque putent orbem partibus esse tribus:\nTres tribus his addo, formetur vt vsibus arae:\nEt capiat lectos ordine quaeque duos.\nDixerat, et summis vectus consederat astris:\nBisque illi ternas corripuere vias.\nNon secus elata libyci quam fronte leones:\nPectore verum agni, persimilesque dei.\nInterea hos Boreas laudat, miratur et Auster:\nQuaque habitat Zephyrus, qua domus Eure tua.\n\nDebita diuinis crescebat gloria rebus\nLustra duo atque annis aucta duobus erant.\nQuum sonus illorum terras exiuit in omnes:\nTraditus et Pauli vocibus orbis erat.\nEt demum effuso pepererunt sanguine regnum:\nQuod vis nulla teret, nec teret vlla dies.\nEt tunc se roseo tollet quum lumine coelo\nTithoni coniunx attuleritque diem.\nSydereo fluuius late fluet aethere cursu:\nNostraque quod lauit crimina munus habet.\nAestus sole furit, designat Sirius ortum:\nApta bis huic illum tempora quarta dabunt.\nQuum bis Iuleas Aurora reliquerit idus:\nBisque ligat Titan, bisque resoluit equos,\nAd sacra Romanus reserabit Alexius aulam:\nQua stat auentino semita longa iugo.\nAtque huius, tanquam fuerit vetus ordinis haeres,\nQuae det mane sacris, dona senator, habet.\nLuce quoque hac fama est turbam illuc ire Statorum:\nAtque sibi titulos qui speculantis habent.\nAn quod Auentini perstabat Cacus in antro?\nEt populo sunt hi forte quod ille fuit?\nAn quia vox graia et sine voce vocatur Alexis?\nHocque, suo insidias qui struit ore, facit?\nIudicio fallor nisi rerum hic forte mearum:\nPostrema e causis vera duabus erit.\nThure dato, interea sancto et cratere, senator\nTresque vna redeunt in sua tecta viri.\nHi tamen in templi disponunt pocula tectis:\nIurataeque sedent in mala nostra manus.\n\nDona ferunt, ex his ne quis tua terga sequatur\nQuisquis amas facinus, respice tutus eris.\nNon intellecto fallax capieris ab hoste:\nNomine tutelam numinis vnde ferunt.\nVoce carent, et sunt et vultu, et lumine blandi\nTunc quoque quum credas nolle nocere, nocent.\nSuppliciter positam scalam veneramur ad aram\nSpargimur, et putei membra iuuantis aqua.\nIpse sub hac obiit sanctum et ducebat ad aedes:\nIllaque ab hoc pota est ossaque sancta lauat.\nExcipit ensiferum redeuntem e colle senatum\nPorticus, in gemma qua colit ara deam.\nGalla tuas aedes sic rex subit ante sacrorum.\nQuum tibi coelesti fulsit imago face.\nTempus idem tacitis parat annua mane sepultis\nIusta, parentali si qua relicta die.\nNauta caue mittit cras austros Aeolus antris:\nPraeliaque admiscent, exoriturque canis.\nTertius vt tulerit formosus lucifer ortum.\nSoleque purpureo tacta rubebit humus.\nMargaris est grais, est vnio dicta latinis:\nQuae tulit hinc virgo nomina, sacra facit.\nSed prece vos diuam grauidae placate puellae:\nAnte Isis, voto haec nunc parientis adest.\nQuodque olim vobis poterat Lucina, procurat\nMaturum sospes mater vt edat onus.\nSorbuerat serpens, pariterque remiserat illam:\nLibera quum supplex hos, ait, ore sonos\nReddita ab ore anguis quia sum mihi visa renasci:\nDa deus hoc votis indubitate meis.\n\nVt quamcunque latens partu tardauerit infans:\nIn dubium et vitae venerit inde suae.\nMe sibi placata, non te Lucina, soluta\nSit mihi cum partu muneris illa mei.\nFinierat, coelo vox est quum reddita, fiet.\nVnde suum grauidis candida numen habet.\nQuodque pudicitiam vouit, primosque hymenaeos\nPura deo, castas non minus illa facit.\nNominis et gemma est istius grata puellis:\nVtilis et si quis sanguine parte fluat.\nAurea sed coelo iam tollit lucifer ora:\nIungit et eoos ad iuga Phoebus equos,\nQui modo tentabat sitibundus Sirius ortum,\nIgneus in spatio liberiore furit.\nDeque suo ardentes signabit nomine luces:\nTerraque languebit, praeueniente cane.\nQuique modo aeolii miscebant aethera venti:\nFlaminibus positis praelia nulla gerent.\nRoscida formosis delectant frondibus antra:\nAdditaque ad gelidi pocula fontis aquam.\nSed quoniam causam nunc poscor syderis huius:\nCum duo sint, paruus det mihi vela canis.\nErgo, toro longis gemeret cum victus ab annis\nNeptalides, nato praecipit ista suo.\nEst vir, eum indigenae dixerunt nate Gabelum,\nBis loculis debet quinque talenta meis.\nSi patriam quaeris, medus, si moenia Rangi:\nDebita quo reddat, conueniendus erit.\nDixerat hic nato, natus quum deinde parenti\nIbo ait, ignoro sed tamen ipse viam.\n\nQuaere ducem dixit, quaerebat, repperit ille\nInscius aligerum, subsequiturque, ducem.\nVt solet a tergo canis hos comitatur euntes,\nErigones qualis, Icariique fuit.\nVnus iamque aberat fortassis mensis et alter:\nFitque parens longa tristis vterque mora,\nConstiterant lento de nato uerba ferentes:\nIllius ante fores quum uenit ecce canis.\nAdmirantur, adest dicebant: sedulus ille\nBlandus erat cauda, blandus et aure, suis.\nConspiciunt natum, laeti exiliere uidentes:\nDantque illi faciles, accipiuntque manum.\nOmnibus expositis, uolucris puer iuit in auras:\nDeque choro superum cognitus unus erat.\nSensit abisse canis genium: latratque, furitque,\nIreque iam coelo, quo uolat ille, cupit.\nTunc ait, alipotens est quod comitatus euntem,\nDa deus huic longae praemia digna uiae,\nVt modo qui terris custos fuit ille fidelis,\nSit uigil in coelo, permaneatque tuo.\nAnnuit omnipotens, coelum celer ille subiuit:\nSyderibus pictus promicuitque tribus.\nSiccaque magnanimo coniunxit rostra leoni:\nQuodque praeit paruus nomina graia tulit.\nAst ubi iam tulerit radiorum Cynthius orbem.\nFortius ardebit quam ferus arsit heri.\nOris enim candet pars igne sinistra leonis:\nCumque suo exurit, sole nocente, cane.\nHac quoque luce adsit, quae tela Cupidinis odit:\nDum Magdalenae thus cremat ara focis.\n\nDistuleram versas Quintili huc mense puellas:\nDet, cui iam Venus est multa professa, preces.\nVnde sed exemplum nostros hoc venit in annos,\nIllis quid ue dedit nomina versa, canam.\nOsa pudicitiam, atque inhonesto prodiga cultu,\nPublicae erat veneris criminis illa rea.\nQuum pia stirpe ducum germanae ortae obuia Martha\nDicitur haec placido verba tulisse sono.\nEcquis erit finis morum germana tuorum?\nTempus enim vitae iam melioris adest.\nRedde deo mentem, tibi quam tuus abstulit error:\nTeque illi eripias, criminibusque leues.\nScis mea coelestem prognatum virgine partum:\nIlle soror nostri sanguinis ille deus:\nOre feras traheret, da saxa mouebit amore:\nVoce tenet ventos, carmine sistit aquas.\nPone leues cultus, quid tinctae murice vestes?\nCoa quid, et digitis aurea gemma tuis?\nEst animi facies, illam soror instrue lege:\nCaetera pro vili, pro nihiloque, putes.\nDixit, odoratos erat vt perfusa capillos,\nInque peregrino tota colore color.\nProtinus admonitis pictos detraxit amictus:\nSint licet ante deum qui tamen acta putent.\nVenerat, assistit, perstatque, auditque, loquentem:\nAtque illo, ogygio moenas vt acta, furit.\nNon secus ac viso quum fulgure, voceque tactus,\nEnsifer in lapso mente rediuit equo.\nDenique iam forma, iam dulci carmine capta,\nStabat, ad aeternos quum cadit illa pedes.\n\nHosque amplexa gemit: lachrymisque tenerrima lauit:\nPraesentesque vnxit: continuitque manu.\nVertitur: exemplum facti cepere puellae:\nVersaque quod fuerat, nomina versa tenent.\nForte pudicitia proauorum lapsa iacebat:\nTempla dari Veneri casta Sybilla iubet.\nIussa peregerunt, animi rediere pudici:\nEt Venus a verso nomina corde tulit.\nSunt quibus hinc placeat deduci nomen et aram:\nIudicio prima est causa sed illa meo.\nVnde tamen ritus, cur claudant tecta puellas,\nNon erit haec vero pars reticenda suo.\nAnte deum dudum felix quae versa monendo est:\nQuaeque pedes vnxit, pixis vt ipsa docet.\nFacta chori magni cum pars foret vna magistri:\nIlleque promissa sponte periret ope.\nLuce, procul sociis: plebem formabat ad aras:\nStabat in abruptis condita nocte iugis.\nNuda niuis patiens, et lunae, tecta capillo,\nQualis adhuc multis cernitur illa locis.\nVisa dari lex est, subeunt loca sola puellae:\nProque sacris antris limina clausa tenent.\nIllaque quod fecit, sacra nudantur in aede:\nNe similes diuae sint, secat ara comam.\nCaetera conueniunt, sublimis nectar adhibat:\nNectar idem sunt his liba, merumque, dei.\nPectora formabat, suadebat pauperis vsum:\nAnte sacros faciunt haec quoque mane patres.\nSaepe scelus fassa est, leges cepere fatendi:\nVnde sibi vulgo facta libellus habet.\n\nNuda subit plagas, plectendo terga, flagellum\nRepperit, hinc si quam poenitet esse malam.\nHoc si Pasiphae faciat non improba furto\nAbiegni quaerat turpia facta bouis.\nNec natos Medea suos, fratrem ue trucidat:\nNeritium Circe nec vetet ire ducem.\nMyrrha patri abstineat, laedat nec Scylla parentem:\nNec det pube suos altera Scylla canes.\nCaetera ne dicam, longum est narrare, docebit\nAnte fores caecus, si stipis aera dabis.\nPompa sed ecce venit, praemittit Lucia munus:\nEstque memor socii numinis ipsa sui.\nIura pudicitiae sed quando tradita seruas\nPerge, nec iliadas desere diua nurus.\nGramina si pallent, hominum si corpora languent,\nCras canis haec aestus crimina siccus habet.\nQui sequitur multo maiori accenditur igne:\nArdet et accensus, difficilisque, dies.\nProxima Laomedon tua quum nurus aurea surget,\nNec poterit cani tedia ferre viri.\nThura peregrino ponent altaria diuo:\nFiniet et longum mane viator iter.\nAtque sacra supplex totusque in imagine stabit\nSuspiciens templum magne Iacobe tuum.\nIndeque quo possit longarum facta viarum\nVera loqui, signo picta tabella datur.\nNeue illi desint propriae commercia linguae,\nSunt ibi qui poscant, qui referantque, sonos.\nInterea, cum sis sacer imis incola terris,\nTamque peregrina thure colendus humo.\n\nMortuus, aut viuus, cur illuc quisque venire\nCogitur, et vulgus res mouet ista, doce:\nHaec ego, quum pileo, peraque, accinctus et hasta,\n(Ire putes) oculos constitit ante meos.\nEt prior o dixit, fastorum cura nouorum:\nAccipe iam monitu quod petis ipse meo.\nEst locus extremae nomen Callaecia terrae:\nQuem teneo, titulus traditur vnde mihi.\nMortuus in pelagus demissus deferor illuc:\nRexque mihi templum tradidit, vxor opes.\nQuodque tegor scisso sine vi (mirabile) saxo:\nFama volat, multa visor in aede prece.\nPerque huc diuersas venerunt munera terras:\nFit via, ad huc multus meque viator adit.\nMortuus aut viuus, sic plebs putat, ibit ad aram:\nDe sociis quoniam sydera primus adi.\nAtque poli tanquam custos ego limina seruem:\nPer me aditum vt possint huc sibi habere, rogant.\nFinierat, capiunt cur cultum pauperis inquam:\nEt non sanandis sunt data tecta tuis.\nPauperis ista inquit videantur tela licebit:\nFortia sanctorum sunt ea iure patrum.\nHasta Iacobe tua est cento Adae, Barba Iosephi,\nIobbi erit et squalor, caetera nostra putes.\nHis igitur tutos per mille pericula reddo:\nMagnaque sunt ex his, miraque gesta meis.\nDe quibus vt taceam, satis est pro pluribus vnus:\nIn cruce qui vixit, cui mea perstat auis.\nVt sint incolumes, haec sunt mea tela, nec hasta,\nTristia nec pileus, nec mea pera, timet.\n\nEt quoniam, culpas confessi et nectare poti\n(Vnde peregrinis mutua cura meis.)\nSaepe viae passi tam longa incommoda languent:\nPerque loca intereunt, aegra ue membra trahunt.\nRoma peregrinos ne mendicare videret:\nPraecipue ars vana quos bona mulcet ope:\nEst vt sancta, locum miseros deduxit in vnum:\nVulnere synceros ne trahat ira mali.\nQuodque mihi in patria sunt hospita tecta, torosque\nTot teneo his luces quot celer annus habet.\nIure dat haec patrio, non restituenda labore\nMembra machaonio nunc alit ipsa quibus.\nDixerat: ad circum, cui nomen Agonius, ara est:\nEst et ab Hispanis hic ea dicta suis.\nMunus ab Alfonso est dixit, Paradinius author:\nQuae tamen est aegris plus sibi iuris habet.\nHactenus est sed eques tibi, dixi: araque sedentem\nIn longa vidi conspicuumque toga.\nMartia respondit nobis ius tradit equestre\nRoma, quod ante tulit, nostraque facta toga est.\nPectore puniceo quaeso cur tessara gesta est?\nIlla inquit, crux est, pro cruce bella gerit.\nFax quoque de partu soluit tua picta puellas:\nHoc ait, e partu salua puella canat.\nDixit, et accepto baculo, paruaque lagaena,\nDeseruit vultum protinus ille meum.\nHac et luce pepo sub odoro cortice nectar\nApponit mensae, conspiciturque foro.\nRumor erat parta magno de Caesare pace,\nFlaminia ad patriae templa redire patrem.\n\nAurea tollebat pro re fastigia porta:\nEt via erat spatio reddita tota suo.\nCultior et pompam expectabat Caesaris arcus:\nInferior multo sed tamen illa fuit.\nHinc atque inde aderat studio pia Roma videndi:\nAtque morae impatiens dum cupit ora ducis.\nVox erat ecce venit: spectant, gaudentque, videndo\nEt populi vultus traxerat ille sui.\nIn solio pictus quum vtroque adeunte senatu,\nIt capitolinum vectus in ora iugum.\nCurritur, argentum felix spargebat et aurum:\nQuaque ibat, festus per loca plausus erat.\nCandida numen equo niueo super hostia nostrum\nPraecedebat, ab hac tradita signa dabat.\nParcite Caesaribus veteres donare triumphos:\nNon fuit hac nostra laetior vrbe dies.\nQuam bene et ipse Gigas Atlante potentior ipso\nTunc quoque fert humeris, nomina cuius habet.\nHoc est astra sequi, non vt ferat ossan Olympus:\nAut tentare sua trudere ab arce Iouem.\nCorpore Aloidas vicit, pietate gigantes:\nQuem quia portauit credidit esse deum.\nMens erat aut nulli, aut summo parere, potentem\nRegem adit, infernum rex timet ille Iouem.\nCogitat infernum, coeli pia signa timebat:\nCede ait, et nostrum quaerit in orbe deum.\nConstitit ad ripam (nam sic praeceperat illi\nVir sacer ad cuius venerat ille casam)\nQuum sic vastus ait, fuerat mens tartara adire.\nLiminaque herculea frangere caeca manu.\n\nAbstrahis, et verum mihi demum ostendere regem\nPollicitus, qui sit protinus ergo doce.\nDixerat, et rigida defixit lumina fronte\nIn sanctum, et faciem, qua Polyphemus erat.\nIlle supercilium admiratus et ora loquentis\nAccipe ait: cernes qua ratione ducem.\nIram pone prius, fastum, atque immania corda,\nAtque doma haec longa corpora vasta fame.\nInde preces fundas humilis pallensque, miserque,\nHactenus, insurgens quum ferus ille refert.\nHeus, tibi si sint haec, mihi quae sunt corpora, posses?\nPraecipis hanc quam nunc tu tolerare famem?\nAspice qui venter, sint qualia pectora: quare\nHanc melius pro me (nam potes) ipse feras.\nPraeterea non sum puer vt prece lassus ad aram,\nSic positis genibus, tempora longa teram.\nBrachia iam cernis quercus conformia ramis,\nQualiaque Aegaeon in Iouis astra tulit.\nHaec, humeri, et quicquid setosa haec crura valebunt:\nPromitto, studiis caetera quaere tuis.\nTunc ille amne isto fortis peritura receptes\nCorpora (nam haec tumidis saepe trahebat aquis)\nFiet ait: rigidos nudat quum veste lacertos,\nCruraque, et irato corpora ab amne vehit.\nMotus erat deus hoc, pueri sub imagine venit:\nIlle iacet, ripas fluminis ante vocat.\nTer caput attollit, ter forte relanguit illi:\nNox erat, hic rursus clamat et ille venit.\nAspicit astantem miratur nocte vagari\nSubiicit inde humeros, hunc tenet aure puer.\n\nPondus erat, maius quo iam non senserat vllum\nNititur in conto, pertica contus erat.\nSudor erat presso, corpus crescebat in vnda:\nAtque onus et pondus, miraque facta putat.\nRespicit et puerum: pene et succumbit eundo:\nMiraque res visa est, curuus et inde gemit.\nNe mirere puer tunc inquit, vertice tollis\nFlumina cui parent, aequora, terra, polus.\nDictis vtque fides sit: ripae (stabat in illa)\nFige hastam, frondes pomaque fixa dabit.\nDixit, et abscessit, nox praeterit, ortaque lux est:\nDicta patent, sacram protinus optat aquam.\nHuius in obiectis prodest mensura periclis:\nHanc licio hinc sumptam sedula seruat anus.\nIlli quodque sudis nitidum tulit arida florem:\nOmnia pro voto reddere fila putat.\nQuod tamen in fluuio creuit dum vellitur aurem:\nOmen ab hoc inter balnea mater habet.\nCresceque ait puero, et post diuum nominat ipsum:\nQuum subigit Cererem, tunc quoque dicit idem.\nHaec, et plura quidem quia credula posse iuuare\nTurba putat, turbae linquimus illa suae.\nExtra forte rogor pictus cur cernitur aram:\nQuam rogor, huic dubio causa iocosa subest.\nNanque licet nostrae fuerit prius improbus arae:\nSitque arae iccirco forsitan ante fores.\nPertulerat puerum, lassus requieuerat idem:\nQua dederant humilem stramina parua torum.\nCorpora dat somno deformia, surgit ab illo:\nSeque trahit surgens, praecipitatque casam.\n\nTalia ne fiant templo, depingitur extra:\nQua patet, et frontes angulus aedis habet.\nA sene quae veniet rutilans Aurora marito,\nExcipiet sacrum plausibus Anna tuum.\nAnna sacrum poscit: festum est matralia, si fas\nDicere, quod priscis matribus ante fuit.\nCurque sit haec multo melior quam causa priorum est:\nAnna quod est mater, filia mater erat.\nPrisca Ioui Anna cibum, dat eundem nostra tonanti\nAnna cibum, multo qui Ioue maior erat.\nIgne parit Semele, virgo parit igne, parensque\nFicta fuit Baccho: vera sed ista deo.\nBisque Ino geniti coepit sibi iura nepotis:\nIstaque bis geniti iura nepotis habet.\nCandida vixit anus, Matuta vocabitur Anna:\nPortunusque deus, portus, et aura puer.\nVicta quidem festo est, causa et meliore vetustas:\nEt perit historica fabula vana fide.\nThebanae ergo dabant Matutae liba parentes:\nArea qua nomen de boue prisca tulit.\nIte et vos matres, natae melioribus annis:\nVestraque bethleis tradite dona focis.\nAnna quidem mater, mater quoque nata, puerque:\nMatribus est vnus, vna sed ara tribus.\nCernite vt esse cupit proles diuina duabus:\nVtque illum pariter discupiere duae.\nVbera iam petiit, sed non petit vbera, ludit:\nDum videt hinc auiam, te petit inde parens.\nHaec velut audiret, deus ad me vertit ocellos:\nVertit: et amplexus, osculaque Anna dedit.\n\nVtilius natos igitur mandabitis istis:\nAnna quibus matrum maxima mater erit.\nQuare in equis patrum veniant, apicesque sequantur:\nPrincipis a freno qui sibi nomen habent.\nCurque simul festum datur illis postulor Annae,\nDent et cur posito thura precesque mero.\nQuos modo spectamus proceres, patrumque cohortes,\nOlim turba rudis, vileque vulgus, erant.\nNullus in his cultus, forma his nulla ante Senatus,\nAnna parit natam, mox parit illa deum.\nPatribus hic templum statuit, regnumque parauit:\nPrincipium facti, quis neget? Anna fuit.\nIre huc ergo duces, quod matrum festa fuissent:\nSunt Maiestatem dedecuisse rati.\nHinc in equis mittunt, qui ipsorum frena sequuntur:\nVnde illis merito tradita festa putant.\nPro dominisque apices humeris ad templa feruntur:\nAd sacra quum munus fert sua pompa suum.\nIre adnare vocant, vulgus putat illud ab Anna:\nLitteraque errorem versa secunda facit.\nHoc hi saepe via in media clamare videntur:\nSunt visi et diuae debita thura dare.\nTurba quia illorum est ob iter vinosa, quod Anna\nEst anus, atque frequens ipsa senecta bibit.\nPars putat inde frui dapibus vinoque sodales:\nCausa nec a vero fit procul ista suo.\nQuaeque data est ripis veteri tunc Tybridis Annae,\nIn vaticano est reddita mensa iugo.\nAetas inque illa vt patribus regnumque, perennet:\nTe Anna rogant, posito sed tamen ante mero.\nAltera lux oritur, magna de gente propinqua\nMartha sacra poscit hospita in aede nurus.\nCur poscat ratio non est aliena, reclusis:\nExcepit tectis, hospitioque deum.\nSedulaque excepto placuit, curaque, fideque:\nProque illo vt faciat nunc quoque quaerit idem.\nPassa virum non est, castas amat illa puellas:\nConuenit et dubiis vtraque causa suis.\nHoc quoque lucifero, qua mercis Agonius author:\nQuaque capax Rheti pocula circus habet.\nQuam tetigere prius proprii sacra numinis ossa:\nDum calet accensis muneris ara focis.\nVt valeas per te, nullaque Machaonis arte,\nAra dabit medicam Panthaleonis aquam.\nTunc quoque diuiditur leo, nimbo flabit et auster:\nIpsa terat fruges area plena licet.\nQuam cito bis roseum Cytherea reduxit eoum:\nCernat vt inuicti Caesaris arma sui.\nQuam bene Victoris quod sunt quoque sacra, ducique:\nNomina victori quod geminata parat.\nI nunc et contra te Caesar tela ferantur:\nIpsa tua e coelo numina bella gerunt.\nErgo suis saltus libycos penetrarat ab oris.\nIpse sua Mauors qualis ab arce solet.\nQuum ducis est hosti subito pallorque, pauorque,\nAtque suum excidium visa Guleta timet.\nVenerat a tergo victoria signa secuta:\nFamaque, sed pennis aurea picta suis.\nInter erat geminas aquilas et ludere visa:\nOmnia promittens laeta futura duci.\n\nQuum qui inuectus equis Italo comitatus ab orbe:\nCaesaris est acies, imperiumque sui.\nSic Mars inquit: abi celeri mea fama volatu:\nSisque ducis populo nuncia laeta meo.\nHaec ait; atque hostes vocat in certamina mauras:\nBarbaraque inuicta contudit arma manu.\nNuncia fama venit, tollunt sua lumina turres:\nPrimaque per flammas cognita laurus erat.\nStabat vt intacta pro regno candida veste:\nAnte patrem e solio tunc pia Roma refert.\nA te sancte regor, nec sub te poenitet esse:\nCerno etenim auspiciis omnia laeta tuis.\nGlorior, et post tot crudeli damna sub hoste:\nTe duce de lachrymis exeruisse caput.\nInque tamen nostro spes est quoque Caesare rerum:\nCoget is errantes in tua septa greges.\nVix ea finierat, certis victoria pennis:\nAstitit illius quum dea laeta manu.\nTunc oculos tollens, (nanque illam dextra tenebat)\nOraque, sic nostris protulit ista deis.\nAlma parens igitur, tuque o ter maxime nate:\nPerpetuum et numen frater vterque meum.\nCaesaris et terris, et coelo inscribite nomen:\nSitque meum exoriens occiduumque latus.\nSic: sua quum lauro victricia tempora cinxit:\nVelaque Pierides deposuere meae.\nExplicit liber Septimus.\nIn hoc mense Augusto, qui sextilis dicebatur, Augustus Caesar secundus Imperator verus, verior verificatur in Petro Augusto, immo augustissimo propter sacra, secundo Imperatore (nam vt Imperatores olim Pontifices ita nunc Pontifices a Christo Imperatore primo, Imperatores appellantur) propter quod Constantinus eius festum quod in paschate erat, ad has calendas eidem Augusto Petro consecratas transtulit. Tutela olim Cereris, nunc Bartholomei apost.\nCepit ab Augusto sextilis nomina mensis:\nCeperit et cur haec debita causa manet.\nSacra augusta patres, augustaque templa vocabant:\nAucta quoque imperii iura vocantur idem.\nReddita Romano fuerat prouincia regno:\nSubque Tybri famulas Nilus agebat aquas.\nScilicet et sacros spectauit Roma triumphos:\nNactaque erant finem ciuica bella suum.\nClausa seris rigidis fera Iani templa silebant:\nDuxque suae pacis publicus author erat.\nAtque pater patriae factus, populoque, Quirinus,\nDictus et Augusto nomine iura dabat.\n\nQuum, ne parua forent illi, nisi nomen et ipse:\nImponat mensi, continuetque patri.\nSic vt erat solito lectus de more senatus:\nCumque suo populo munere iunctus eques.\nAlta recensentes felicis principis acta:\nQui diuisa suo cum Ioue regna tulit.\nCaesaris accepit Quintilis nomina primi\nDat, quod is imperii munera prima suis.\nSextili Augustus det nomina iure secundus:\nRoma quod aucta duce hoc, imperiumque fuit.\nIsta etiam vt non sint, meritis nec praemia dentur:\nMense patri iungi filius aptus erat.\nTalia dicebant, dicto assensere Quirites:\nMensis et Augusti nomine dictus erat.\nInterea venit rerum pulcherrimus ordo:\nAlteraque est facies temporis, alter honor.\nErgo datum, quoniam primum fers tempus ad aram:\nVnde feras illud clauiger ipse mone.\nVix ea, quum sensi duras strepuisse catenas,\nDirigui, ille oculos constitit ante meos.\nAtque ait, o vates depulso fide timore,\nEt mea constanti pectore dicta tene.\nNam mihi cum festum thus hoc praeberet Aprilis:\nVictor ab inferno quum deus hoste redit.\nAd sacra Syluester (pater hoc tunc nomen habebat)\nVt venit: Caesar sic pius ore refert.\nCaesaribus primis menses tribuuntur in anno:\nHic est Augustus Iulius ille fuit.\nImperio post hos potitur de virgine natus:\nQui venit ex illo clauiger ipse fuit.\n\nMagna quidem res est primordia tradere rebus:\nVnde tulit mensem Christus Iule tuum.\nRes quoque non parua est aperire et claudere coelum:\nEt post immensum numen habere deum.\nSacra augusta vocant, fuerat pater ipse sacrorum\nClauiger, Augusti tempore dignus eat.\nDixerat, Augusti mihi sacrauere calendas:\nHuc et ab Aprili transtulit ara diem.\nHactenus, audebam, vidi cur tempora dixi:\nPrima feras mensis, cur det et ara locum.\nAdde tuo quaeso quae sint iam nomina festo:\nMenseque cur illo cum prece sacra dabant.\nCarcere claudebar, Solymae domus impia testes:\nDixit, et Herodes criminis author erat.\nVidit vt hoc, celeri qui praeuidet omnia nutu:\nHoc fit ait nobis: aligerumque vocat.\nImperat huic nodos nostro de corpore soluat:\nIussa facit, venit carceris ante fores.\nFusus humi stabam somno, ferroque, grauatus:\nLimen adit, tangit, ianua tacta patet.\nSic vt eram in tenebris, sopitum suscitat vrgens:\nAtque ait, a vinclis surge age surge senex.\nExcitor ad vocem, fractae cecidere catenae:\nTollor, et addubito num sopor ille foret.\nConspicio astantem, vigilabant pectore sensus:\nPone veni dixit, non ego segnis eram.\nVenimus in tutum, linquor, volat ille per auras:\nLiberor a vinclis, festaque nomen habent.\nTempore quod teneor, quod septima sacra colentes:\nAzimon appellant, thus mihi pascha dabat.\n\nFinierat, magnus fuerat concursus ad aram:\nParsque dabat collo vincula, parsque preces.\nTunc sic turba onerat cur dixi colla catena?\nSique duas passus, cur capit vna preces?\nSeruat in exquiliis templum quae vincula dixit:\nQuanta sub Herode subque Nerone tuli.\nMira dabant, natae languebant colla Quirini:\nLibera fit, coeli crimina claue premo.\nHis ego quod uinctus, quod sano colla puellae:\nSoluoque quod culpas, criminibusque leuo.\nCurrit ad haec vulgus, ligat et sua colla: rogatque\nCorporaque atque animas vt pia facta iuuent.\nConstiterat non dum, quae nunc videt ara carinas:\nThuraque tarpei carceris antra dabant.\nVincula bina ferunt (Eudoxia muneris author)\nHisque iugo ponunt, quae modo templa vides.\nStant pia sacra, duas iunxerunt thure catenas:\nContinuo series vna duabus erat.\nHaesit enim alterius conspectis altera nodis:\nImplicitoque hamis restitit vna sinu.\nFactaque supplicibus de priscis vna duabus:\nNunc manet, ex ara conspiciturque mea.\nDixerat, Augusti sed cur se afferre calendas\nTurba inquit, posito cum sue mane mero.\nIusserat Augustus celebrari mane calendas:\nHas ait, inque domo publica vina dari.\nFacta refert vulgus, ponunt conuiuia patres.\nAedeque de nostra publica mensa datur.\nQuod solemne putat, priscorum more parentum:\nLaeta suem festo plebs petit inde meo.\n\nPraeterea ludum celebrabat Hilaria, mense\nRoma fere extremo sed Cytherea tuo.\nVertit in augustas illud gratata calendas:\nPlenior vt fieret Caesaris ara iocis.\nScilicet aula diem valuis celebrabat apertis:\nAtque eques ad plausus atque senator erat.\nOmnia fiebant, fieri quae festa requirunt:\nLargius effuso per sua verba mero.\nTradita sunt nobis, et vulgus numina nostra:\nSic colit: Octaui factaque nostra putat.\nQuodque dape Augusto feriari mane solebant:\nSe afferre Augustum nunc ait ille rudis.\nDixerat: ibat eques patris non vnus ad aram:\nAureaque e collo cuique catena fuit.\nQuae sit causa rogo, cum nomine laetus equestri,\nVerba suis verbis contigit ille mea.\nVt taceam patrum quod nos laetamur honore:\nQuodque senatorum nomine quisque sumus.\nMunere functus eques romano dicimur ordo:\nQuamque tuli, collo cuique catena rubet.\nFinierat, vidi venientem ad vincula nautam:\nSed subiit, dederat vela quod ille rati.\nHinc dicturus eram, cur piscatoribus idem\nPraesidet, occurrit rete quod egit aquis.\nSubsequor exquiliis cum octaua luce moremur,\nBis quoque cur quartam carceris ara petit?\nVnda quid in tenebris? prono quam pectore saepe\nCredulus exiguis potibus ipse bibi?\nAra quod illa prior, locus est quod carceris, inquit:\nTot dat in exquiliis, quot petit ipse dies.\n\nMilite cingebar non vno: voce peregi\nPosceret vt sacri quilibet amnis aquam.\nQuae quia defuerat, ne desit versus ad astra:\nSic humili supplex alloquor ore deum.\nNate dea si te didici pia iura magistro,\nCarceris et pro te vincula dura fero.\nQuam petor hic sanctam da viui fluminis vndam:\nSic ego, rupit aquae quum prope vena pedes.\nCurritur ad fontem, tollebam crimina rore:\nCorpora sanabam, sic manet vsus aquae.\nDixerat, et coelum cui praesidet ibat in altum:\nAlite ab exquilio praeueniente iugo.\nErgo pios dixi atque augustos effice patres:\nDuraque delicti vincula solue mei.\nAltera lux aderat: titulum dabat aliger arae\nVirginis, hac Neruae qua videt illa forum.\nTela deae placuit, textores templa subibant:\nAd sacra crescebant quae trabe fulta loco,\nLux eadem illius praetexit nomine templum:\nCum foret hac ingens aede recepta dea.\nProxima lux aris illi sua repperit ossa,\nCui prius infelix obruit ora lapis.\nHinc vbi purpureum tollet iubar aequore Phoebus:\nIgne sub Icario sicca sitibit humus.\nCaligatque vrens stipulis ardentibus, aer:\nVixque erit aestiuum quae leuet aura diem.\nAestuet ille licet, plenis lux altera nonis:\nQuis putet? iniecta sub niue stabit humus.\nIte piae matres, vocat ad praesepia virgo:\nHic vbi in exquiliis aurea templa tenet.\n\nScilicet hic Iuno quondam Lucina manebat:\nEt dicta a Luco est, quae dea lucis erat.\nVera patent, cedant priscorum numina, nanque\nHaec Iunone prior haec dea lucis erat.\nLucis habet titulum, peperit quia candida solem:\nLuceque quod iuuit, Iuno vocanda fuit.\nConcipit haec natum sine coniuge, concipit illa,\nVera sed ista parens, illa figura fuit.\nAra sed exquiliis cur est, quis muneris author,\nQua ue nota est festum, poscor vt ipse canam.\nVir fuit, hunc olim priscorum sanctior aetas.\nRomaque Ioannem, patritiumque vocat.\nCum sine prole foret, qua matris stabat imago\nDicitur haec posito verba tulisse genu.\nCum tibi in vrbe tua non dum sacra splendeat ara:\n(Par vt erat) populo thure colenda tuo.\nQuod dea tu nullo peperisti semine natum:\nSolaque non tactae nomina matris habes.\nQua careo, prolem da: fac spe laeter vt ista:\nFeceris, et per te nomina patris erunt.\nTempla feres prima: et me patre vocabere maior:\nAd praesepe notam sed dabit ara loco.\nVnus et alter erat precibus iam lucifer ortus:\nA prece quum voti fit pius ille potens.\nFesta deae suberant, quibus est assumpta, parenti\nSoluere promissi munera tempus erat.\nElige diua inquit, qua uis sit vt area templi:\nIrrita signatis non erit illa locis.\nNox oritur: sicco feruebat Sirius astro:\nVersa poli est facies, canaque bruma redit.\n\nCandida signatos sparguntur vellera templo:\nMenseque sextili sub niue collis erat.\nLux redit, inspiciunt, mirantur facta Quirites:\nAdmoniti patres thura, chorique ferunt.\nColleque spectantes alieno mense pruinam,\nQua fuit, alterna procubuere prece.\nInde pater sacra signauit limina fossa:\nSignatisque aram iussit inesse locis.\nAtque inquit tangens, primam quam tangimus aram:\nAd praesepe parens, cui nota maior, habe.\nDixerat a laeuo strepuere tonitrua coelo:\nAreaque exiguo tempore creuit opus.\nQuodque niue hanc legit, dicta est: et mater et illa:\nFertque dies ex re candida nomen idem.\nHaec ego: libarat coelestia dona sacerdos:\nSoluerat et fuso thura, precesque mero.\nQuum mea dicta suo virgo vt candore probaret,\nProtinus aurata flauit ab aede niuem.\nMistus erat tecti niueo color aureus imbre:\nEstque pudori aptus visus vterque deae.\nTalis ab aetherio quum funditur alpibus axe:\nOra per occurrit, fusaque spargit humum.\nNon est, esse putes vento per inania versam,\nPerque humeros lapsam molliter, inque comam.\nVidi saepe aliquem, cum non sit frigus in illa,\nFrigora subducta pertimuisse manu.\nVulgus in hac ludit, glomeratque iocosus in orbem:\nMatribus et multis vsibus esse putat.\nAscipit hoc fieri, probat et virgo aurea factum\nNosque niuis gaudet credulitate capi.\n\nFinis erat, diuum quum iam regina per aram\nCaerulea vidit nubere veste nurus.\nCum tamen has videat, cur a praesepibus arcet:\nQui rogat: hic a me iam sibi doctus eat.\nOsa torum fuerat: peperit quae ex aethere natum:\nCasta puellares pellit ab aede pedes.\nNe fuget ex toto, dat templum, limen et arae:\nProque fore his mandat soluere vota prece.\nHas quoque, qui domini sibi fert de nomine nomen,\nHinc in auentinum cernit abire iugum.\nNam pueros, positor quae illic dat semina plantae,\nIn calicem versa fronde iuuare putant.\nRomula contigerat facundus moenia doctor:\nFama volat, duras ore mouere feras.\nAeger erat matri romanae natus, ad ora\nIllius vt properet, deserit illa suum,\nVoce sacra capta est, mora fit, puer occubat umbris:\nExanimum diui detulit ante pedes.\nAbnuit, illachrymans rogat vt reuocetur in auras:\nMotus erat, matri vixit vt ante puer.\nHinc folium capiunt, creduntque iuuare parentes\nArboris: illius quam posuere manus.\nAurea quae quoniam est, non cessat tradere frondes:\nVsque licet carpant, largius vsque dabit.\nHic quoque de domino fieri praeconia in hostes\nPraecipit, vnde horum est ordinis ipse caput.\nVisa erat illius genetrix peperisse gerentem\nOre facem in somnis, nocte silente, canem.\nLux erat, hunc peperit: fuit huic facundia flamma:\nIn dominique lupos ipse latrator erat.\n\nQuae regio illius non victa est fulmine linguae?\nTraxerat et lapides in sua verba sono.\nSaepe vir a domino fugiens est voce retentus:\nQuique illum contra ceperat arma, manu.\nVerbis saepe huius, cum declamare videret:\nSaulum ipsum ex astris, obstupuisse ferunt.\nVenerat vt leges fundaret, vota negantur.\nMox pater admonitus maximus illa dedit.\nNomina prima tulit tubicen, titulumque secutis:\nOrbe fere toto moenia sacra patent.\nStella hinc quae in puero micuit, dum forte lauatur:\nVenturum sydus relligionis erat.\nErgo palatinus merito fuit ille magister:\nPerpetuusque est hic ordinis huius honor.\nLucifer exoritur: surgitque ex aethere puppis:\nAd nos quae heroas per mare prima tulit.\nQuare sancte pater faueas pro syderis ortu:\nHanc nos quando tuam credimus esse ratem.\nNox erat, effuso lauit qui sanguine terras:\nQuum deus it iuncta est qua Galilea mari.\nAspicit aduersis turbari lintea ventis:\nAequoraque in fratres concita nocte trahi.\nScilicet aeolias cocytius imbre procellas\nHostis in hos morat, detuleratque notos.\nDistrahitur puppis, retinent, contemnit habenas\nArs cadit: attonitus quisque petebat opem.\nQuid facerent? caeca stabat caligine coelum.\nNubibus et scissis non fragor vnus erat.\nFert ratis et fluctus, tulerat symplegadas Argo:\nHaec nisi tunc Argo non minus ipsa fuit.\n\nNanque Cephas hic est, illic dux ibat Iason:\nDuxque columba rati mitis vtrique fuit.\nViderat occurrit sicca deus aequore planta.\nEsse putant vmbram, fidite visus ait.\nDe rate prosiliens dextram dat nauta magistro:\nNorat enim, et pressa siccus adiuit aqua.\nTollitur in puppem diuumque hominumque potestas:\nDeque illa surgens talia laetus ait.\nQuod tutata meos partem percussa procella es,\nPro merito stellae sint tibi nauis ait.\nVix ea quum coelum precium tulit illa laboris:\nTresque, decemque, notas saucia parte tenet.\nClaraque syderibus spatiosum sulcat olympum:\nAtque hinc Pontifices nostra sub ora vehit.\nTuta sit ergo diu, et stellis micet omnibus aeuis:\nNec ferat aduersos amplius illa notos.\nQuam bene qui signi donarat sorte carinam,\nHac quoque transformat fulgure membra die.\nIret vt ergo polo Heliam Mosemque vocauit\nGramine ab elysio, summaque montis adit.\nIpse Thabor mons est cum nube hinc sumptus ab aura\nTollitur, et radiis integit ora suis.\nAtque sui clara redimitus imagine solis\nIuit, adorantes deseruitque duces.\nQuoque magis vehitur, tanto formosior ille est:\nPendulus, aerius, persimilisque niui.\nInter et heroas coelo constabat in alto:\nOmnibus et facto est cognitus ille deus.\nInterea attoniti dum stant, nota ora recepit:\nSolus erat, rerum visa tacere iubet.\nTunc quoque, quae coelo prima pro sorte sagitta est,\nSi quis vbi est quaeret, tota subiuit aquas.\nTertia post nonas, Orci qui tela timebit,\nCyriaci Cererem, praesidiumque petat.\nLux eadem pressam bello, signisque, Coronen\nFaucibus eripuit liuide Turca tuis.\nHinnierat sonipes modo qui prope virginis antrum,\nMersus in Oceanum mane sequente tacet.\nProxima quum roseo veniet Pallantias ore,\nSubiiciet crati laurus, et ara, nucem.\nIllius et fas est (modo non) ramalia saxis\nImpetere, et plena sumere poma manu.\nImmo quod ad plagas vix cepit saxa viator:\nQuod petit, e ramis quum cupit illa dare.\nQuaeritur vnde illi fiat tam prona voluntas:\nSoluitur et dubio causa, patetque, suo.\nPauperibus dederat commissum principis aurum:\nAtque illos domini iure vocarat opes.\nDicta odium generant, visum est iniuria verum:\nInque illum impietas pro pietate furit.\nDucitur ante Iouem, dare in aram thura negauit:\nPraeparat ardentes lamina dura faces.\nVisa parum fuit haec: seu quod nux voce nocentum est:\nSeu funesta hominum saepe quod ipsa nece.\nFama refert illam, et factura putamina flammas,\nSacrilegas ferro supposuisse manus.\nVenerat ad prunas, coelumque deumque secutus:\nVos cum inquit cupio, prosiluitque rogo.\nVritur accensis cratis super ordine prunis:\nNon secus inuento quam Perilae tuo.\n\nNux suberat: diui contraxit pressa cruorem:\nVisus et est sanguis, qui modo succus erat.\nEx illo gemuit non ista vulnera luce:\nAtque cadens cultros mollis vt agna subit.\nInde velut faciat memores nos numinis, ictu\nInficit vrgentes caesa cruore manus.\nSi quis eam frangit, dolet ignem fracta subire:\nOdit enim, per quem fecerat ipsa nefas.\nPluribus vnde pium est crudam quoque ponere mensam\nAusa quod hac scelus est impia flamma die.\nAdde quod hesternae soluit ieiunia lucis:\nAtque sacra ex votis inchoat inde dapes.\nHinc templi ad postes puer illi clamat emaces:\nHic vbi iuncta suo tollitur ara foro.\nPhoebo igitur laurus, Veneri sua myrtus honori:\nHerculis et decus est populus alba sui.\nEst et Pallas honor viridis tibi ramus oliuae:\nEst deum matri tradita pinus idem.\nEst Iouis et quercus, tibi sed syluane cupressus:\nNux tua Laurenti, cedite sylua nuci.\nHuic quoque tutela est medicinae, causaque facti\nPoscitur, vt solita est, det dea vela rati.\nAn quia nunc magno persaepe resoluimur aestu?\nAereque accenso corpora lassa iacent?\nSponte sua et veniunt morosi crimina morbi?\nPhoebeusque frequens praemia succus habet?\nAn quoniam herbarum est inuentor Phoebus et artis,\nDeque huius lauro nomina diuus habet?\nVtraque causa valet, sed si prouerbia spectes,\nInquit in hac vulgus sic ea vera die.\n\nAestus vt hic vrat non longo tempore durat,\nDicit idem Antoni frigus is esse tuum.\nSed nisi me fallunt pictis noua tempora fastis,\nAtque suum cursum nostra carina tenet.\nHoc quoque lucifero praestanti pectore Caesar\nReppulit e tectis arma Vienna tuis.\nO vtinam partus bello cecidisset in illo:\nNe fieret rursus terror vt ante fuit.\nSed vaga per septem difflatur tibia colles:\nEt prope erunt vulgus festa parentis ait.\nPerfora, per vicos, et compita gaudia currunt:\nConuenit, et spectat munera turba sua.\nQua data fax fuerat: succedunt picta trophaea\nEx illa faculae quae sibi nomen habent.\nAtque ea honoratus propria in regione tribunus\nGestat: per certas distribuitque domos.\nTertia de coelo quum Aurora mouebit habenas:\nPestanasque suo fundet ab orbe rosas.\nHumidus auratam summittet Aquarius vrnam:\nHac sed parte aberit, caetera clarus erit.\nPuluerulenta suo quoque cursu desinit aestas:\nAtque vua Autumnus cingere colla parat.\nNauita Delphinum quid frustra quaeris in astris?\nTotus enim, nescis? mane latebat aquis.\nProxima lux austrum pluuium demittet ab antro:\nCum tonitru et multa decidet imber aqua.\nIngreditur solem rerum pulcherrima virgo:\nAltera purpureo quum nitet axe dies.\nHaec eadem assumptae praecedit virginis aram:\nAtque sui causam syderis ipsa facit.\n\nErgo vno curru gemini vectentur honores:\nDonec ad amplexus hinc dea solis eat.\nPulchrior Erigone, Astrea quod iustior ipsa,\nQuod Cerere, et Iusta haec cognita maior erat.\nSolque quod hac natus, sit virgo lucida Sole:\nSolque sua nitidus virgine matre micet.\nTempla sonant, artesque silent, laetique Quirites\nConueniunt signis, et fora marte vacant.\nGarrula non vnum meditatur tibia cantum:\nEt magnae plausus festa parentis habent.\nErgo illam pueri teneraeque rogate puellae:\nIngenium victa Pallade nanque dabit.\nArtibus illa fauet, bene curret pectine telas,\nPlacatam faculis si qua puella colat.\nHoc quoque qui tingit, qui lanam a pellibus aufert:\nQuique illam mollit: quaeque net axe, facit.\nVos, et qui suitis pellentes frigora vestes:\nHoc agitis, doctas reddat vt illa manus.\nQuis facit plantae noua vincula, placat et illam:\nCrispino poterit doctior esse suo.\nHanc Brontem Steropemque roget qui imitatur ad ignes:\nQuique opus exactum tentat Epee tuum.\nNec vos quorum opera ducuntur ad aethera tecta:\nTractate, inuita virgine saxa manu.\nIlla maris stella est, qui poscis ab aequore merces:\nQuique capis pisces, pisceque lucra petis.\nHinc suscepta graues ne fallant vota labores\nThura date, emptores ducat vt illa nouos.\nVos quoque, qui succos phoebeos traditis aegris:\nThus date, nam medicas adiuuat illa manus.\n\nQuique aurum tractat vocet hanc, cui pocula fingit\nTerra rubens, iuncto qui boue findit humum.\nQuique terit fruges, fruges qui durat in igne:\nEt quos hic iam nunc dicere longa mora est.\nVera dea haec operum est, sua dona facemque petenti\nQuisque det, huic artem concilietque suam.\nCollectaque palam curru stipe signa sequatur,\nExcubet et flammis, exululetque puer.\nConuenere omnes, feruent capitolia coetu:\nVixque fori strepitus agmine pacat eques.\nStant pueri, pariterque viri, matresque, nurusque:\nArduaque ad coeli carmina templa canunt.\nEcce sed intactae reserantur virginis ora:\nTollitur et longa pinea teda manu.\nPompa fit artificum, missus fremit ordine currus:\nDeque loco certant, impediuntque viam:\nSingula sed Marci regio se ducit ab arce:\nA capitolinis excipiturque tubis.\nCollatisque vna signis, gyro itur ab ara:\nQua latus adiunctum, planaque, collis habet.\nSoluitur et carcer, spectat via sacra triumphum:\nSceptrifer et monitus pauca tribunus abit.\nDensaque confuso discurrunt agmina vulgo:\nCerta nec his sedes forma ue sedis erat.\nPars fora, pars arces, pars sacras occupat aedes:\nPerque vias aditum vix locus vllus habet.\nIuerat et ceram modo qui comitatus ab arce:\nA tribus vt ferret virginis ante pedes.\nIpse noua rediit iam virginis aede senator:\nIllum, tresque viros, proximus arcus habet.\n\nInterea coetus simulachrum montis ab ara\nExcipit, atque aliis publica mensa datur.\nOre fauent, comitum fertur ceruice redemptor:\nFitque via in multo puluerulenta loco.\nPone viri veniunt, nuptae, et longo ordine matres:\nQuasque torus caelebs vitaque sancta decet.\nFit mora, coelestis de more lauatur imago:\nTeda fremit, vis est transitione loco.\nIamque Titum spectat, iam sacra palatia linquit:\nIamque reuersurus perfora carpit iter.\nTempus erat bobus quo soluit aratra colonus:\nLacque agnus pastae gramine matris adit.\nPer loca diuersa et per tot fora proxima summis\nVentum erat exquilis, constiterantque faces.\nNoscere quaerebam ritus: nox, clamor, et aera.\nTerruerant animum, tibiaque ipsa, meum.\nTunc ego te virgo quando praesentia nati\nDetinet, et populi es nunc studiosa tui.\nDa mihi tu dixi, qui de coelestibus vnus\nDux sit, et ad festum me struat ore tuum.\nDicta sit vnde dies, quid tibia, pompa quid ipsa,\nQuid velit et thalamus, quem modo turba vocat.\nFaxque quid alba petat, dicebam versus ad illam:\nQuum puer ex alto constitit ante pedes.\nExtimui, pictas facilis tunc colligit alas:\nAtque metum his verbis astulit ille meum.\nSume animum vates, venio e coelestibus vnus:\nVirginis ad festum te (vt petis) ore struam,\nViderat haec nati successum, viderat orbem\nLege reformatum, veraque iura dari.\n\nQuum postrema timens, et nostris plenior annis,\nAlma toro languens talia tristis ait.\nNate quid expectas? tollam te ad sydera coeli:\nSaepe mihi dixti, sint rata verba precor.\nIlla parens ego sum tibi quae connixa sub antro,\nQuadrupedes inter, vbera casta dedi.\nNatus eras matri, me matre et carior vnus:\nPerstat amor, causam cur quoque perstet habet.\nPatris enim flamma capior, nati vror ab igne:\nPlus tamen ipse vris: igne quod ortus eras.\nSorte mea gaudens, timeo cur tristia dixi\nIlle meus natus iam deus ille meus.\nOmnia possedit, Ioue maior, maior et orbe,\nCum patre iam felix sydera summa tenet.\nThureque non vno victori ponitur ara,\nHocque noua cecidit relligione vetus.\nQuae regio in terra non plena est eius honore?\nIn toto fratrum vocibus orbe sonat.\nCognitus et terris, et coelo cognitus idem,\nAequore iam immensum nunc quoque numen habet.\nErgo tuam linques morientem maxime: tantum\nMembra ne putrescent, quae peperere deum?\nAt facias saltem, si stat sententia lethi:\nNe videam stygii pallida monstra fori.\nVtque tibi, quando vitales reddimus auras:\nBisseni ducant funera nostra duces.\nHactenus, et medio sese sermone reliquit:\nEstque illi gremio languida facta manus.\nTunc viridem aeternis palmam fero iussus ab hortis:\nSolatusque inquam, quod petis alma feres.\n\nFinieram veniunt quum in nube ante hostia fratres:\nEt circum matris se posuere torum.\nIlla his attollens sese, et sua lumina, curae\nSit vobis dixit: funeris ara mei.\nInde oculis coelum aspiciens, lucemque supremam,\nNate cape hanc animam quam damus ipse sinu.\nHaec ait, et lapsa est, animamque ille excipit vlnis:\nFlere vetat, fratres conticuere rogo.\nVallis erat, vallis vernas effertur ad oras\nPaeana aetherii concinuere chori.\nPalmaque praefertur, victricis munera matris:\nEt populi strepitus inuidiamque tulit.\nVnus et alter erat tumulo iam lucifer ortus\nPro matre et stabant in statione duces.\nVidit vt hoc natus, se ad patris lumina vertit:\nSpectabat terras vt solet ille suas:\nAtque illa, o genitor duce te qua corpora sumpsi:\nEt duce te regni qua mea sceptra tuli.\nQuaeque tibi dixit, placet e tot millibus vna\nDe plebe en virgo mortua ut una iacet.\nVrna tegit matrem, peperit quae casta tonantem:\nDe me quid dicent, qui mihi thura ferunt?\nPlura locuturum, non ultra est dicere passus:\nQuum nato omnipotens sic ait, ipse suo.\nAequa petis, verum duce me quia natus ab illa es:\nEripe tu fatum, tolleque corpus humo.\nVix ea quum e gremio ille animam quam matris habebat.\nAccipit, et me post aspicit, atque refert.\nNuncia qui tuleras: uitam quoque redde parenti:\nAd bustum et pennis labere chare uigil.\n\nDixit, et a dicto superum comitante caterua\nEx alto illabens me quoque pone venit.\nPone venit radii venientem ignesque secuntur:\nCumque tuba, arguto tibia adunca sono.\nStabant moerentes, ceu dudum, in funere fratres:\nInter quum hos natus matris ad ora sedet.\nSederat et somnus pro morte intrauerat artus:\nSopitam tangit quum deus ipse suam.\nTacta caput tollit, tollenti hic oscula libat:\nEt simul e terris astra petamus ait.\nAstra petamus ait, nubemque trahebat eundo,\nIuncta suo summo tollitur alta polo.\nAdmirata cohors corpus mortale per auras\nSuspicit, it radiis cincta sed illa suis.\nQualis sole madens coelo diffunditur Iris\nMulticolor, nato cum duce talis erat.\nSydera contigerant, quum matrem assumit euntem:\nQuodque petis, festo nomina sumpta dedit.\nQua patet Augusto totus concesserat orbis:\nEt iam Roma caput totius orbis erat.\nQuodque triumpharat felix plaudente Senatu,\nSextus ab illius nomine mensis erat.\nAtque duci vrebant solemnia thura quotannis:\nSuntque triumphali tradita dona choro.\nFestaque communes celebrabat tibia ludos:\nPublicus et populi per fora plausus erat.\nVsus abest facto, venit nam sanctior aetas:\nFertur in exquilias forma verenda dei.\nQuae dabat Augusto praesens tunc thura Senatus\nCaesare maiori transtulit illa deo.\n\nQuaque vehebatur victori pompa triumphi,\nHac vehitur sacra, conspiciturque via.\nFlatur et horrendo dum fertur tibia cantu:\nTraditur et priscus subsequiturque, chorus.\nMos fuerat currus victorum ferre sub ora:\nHosque sequi plausu, pene videtur idem.\nQuod thalamus nuptae torus est, et coniugis idem:\nVírgoque quod mater, nupta, sororque deo.\nNomina fecerunt, velut his quia lectus Olympus,\nQuo deus assumpsit, continuitque suam.\nIlleque pro curru solemnem fertur ad aram:\nVnde suum priscis fercula nomen erat.\nHuc similis medio spectatur machina templo,\nQua stat iuncta suo conspicienda parens.\nNulla triumphantum pompa est sine luce sacrorum:\nConueniens castae candida cera datur.\nDixit: sumpsi animum, quum sic insignia quaeso?\nCur patriae dixi nunc patris ista gerunt.\nMos erat arma ínquit, victorum ferre triumpho:\nInque hoc victrices his onerare rotas.\nScilicet auratis argentea flumina ripis,\nVictaque cum populis oppida lata suis.\nCumque nouis titulis montes, syluasque, ferebant:\nTelaque cum spoliis in Strue fixa suis.\nQuae quia non fiunt, pro factis ista priorum,\nNunc stipe collata, ceu simulachra, ferunt.\nInter et haec patriae sic nunc patris arma feruntur:\nIste dari antiquis ne videatur honor.\nDixerat, adde etiam cur soluunt carcere clausos:\nPraeceduntque alba cur quoque veste, mone?\n\nIbant ante rotas onerati colla catenis\nTunc ait, et vinclis corpora capta duces.\nRes vt visa geri populo sit, carcere soluunt:\nVesteque candorem virginis inde gerunt.\nDicta patent dixi, sed cum castissima mater\nIpsa sit, et natus non nisi pura petat.\nCur pueri clamant? lasciuaque verba locuntur?\nSaepe quibus faciles erubuere nurus?\nScommata dicebant Graii dicteria nostri:\nAnteque victores mos erat illa loqui.\nQui dicebat Io miles, dicebat et illa:\nGrataque erant, vectus clamat vtrunque puer.\nDixerat, ante arcum sed cur sic fertur is inquam?\nIn Capitoli inquit, mos erat ire iugum.\nItur ad hunc arcum, sedet hic cum plebe senator:\nTresque viri, montis qua iuga cliuus habet.\nFacta patent: verum cur pura in veste sacerdos\nIlli molle rosae ter lauat imbre pedes?\nMagna celebrabant veteres megale sia dixit:\nPrima deum quae tunc festa parentis erant.\nVir sacer inuectam rosea cum veste Cybellen,\nCertaque in Almonis sacra lauabat aqua.\nFabula detegitur, vera est Berecynthia virgo:\nAtque dei magni magna reperta parens.\nAera Corybantum vel taurea terga Curetum,\nTibiaque in sacris garrula carmen erant.\nPene quoque haec nunc sunt, non cessat tibia cantu,\nTympanaque et litui per fora carmen eunt.\nVisa quod esse eadem sunt his megalesia ludis,\nNunc pro matre pedes natus in aede lauat.\n\nAmphitheatralis sed cur non scena subitur?\nNec vehitur recta subsequiturque via?\nCum soleat dixit, spectacula moesta referre,\nConueniens laetis non erat illa choris.\nLaeuaque non subiit, scelus illic nam omnibus aeuis\nFoemina pontificem dissimulata parit.\nFoemina, dic postquam nunc huius facta locutus\nCur sacrum illius non pede limen adit?\nHaec ne eadem causa est? sic: quum mihi rettulit ille:\nAltera ab hac certe est, iureque sacra patrum.\nNon nisi Pontifices sanctorum sancta subibant:\nQui quia erant casti, foemina pulsa loco est.\nDixerat, aucta aderat plebs, sellam et prona petebat:\nCur id agant posco, quum puer ore refert.\nVt taceam virgo quum coeli sedit in arce\nIuncta suo, superum turba quod ista facit.\nPax simulachra datur non parua vehentibus, illa\nPlebs vehere vt tandem sic videatur, adit.\nDixerat, et retro vestigia vertit imago:\nCur quaero, quum sic rettulit ille mihi.\nEst locus a Priscis Latonae nomen habebat:\nDicere Latronae quem modo turba solet.\nOrcus in hoc solitus fraudes innectere, et ipsos\nSaepe viatores sollicitare metu.\nAra quoque est nomen silicis de nomine sumpsit:\nRegius hic anguis funus, et horror erat.\nHac deus vt vectus, cessere pericula rerum:\nPriscaque ne redeant monstra reuisit iter.\nTransierat: posito repetuntur pocula Baccho:\nQuaerere conabar, quum mihi fidus ait.\n\nSunt ea si nescis, antiqui vina triumphi:\nDe stipe collecta quae sibi coetus habet.\nFinis erat, subitis strepuerunt omnia flammis:\nQuaesieram, causam det tibi vulgus ait.\nInterea solem virgo complexa serenum\nFulserat, et coelo nobile sydus erat.\nRestat vt admoneas quis nam puer ille sequenti est\nLuce, deae templi qui canit ante fores.\nIlle ego sum dixit, populo felicia posco:\nHactenus: et visus effugit ille meos.\nTurba erat in templo, stabant ante hostia currus:\nIpsaque erat plenis Roma videnda viis.\nSaepe quidem vidi, cum vix foret ipsa suorum\nAra capax, claudi liminis aere fores.\nCumque nurus tantum tunc sacra admitteret aedes\nCrimina ne fierent, hinc procul isse mares.\nEst tamen hic strepitus face multa, nocteque tota\nCum populo, et capiunt vtraque sella nurus.\nNox abit, orta dies festa est, saluete Quirites:\nHaec ego, quum gyro cingitur ara suo.\nPraeuia collatis manus est celeberrima signis\nMontis, et in multo tibia multa sono.\nCurritur ante fores, puer est, siluere cohortes:\nLaeta canit, noui, dux erat ille meus.\nDixerat, amplexus (mirum) simulachra dederunt:\nSuppliciter miseros plebe ciente sonos.\nIn diuersa ruunt instar mox fulminis ignes:\nTurba fugit, trepidi concutiuntur equi.\nNumina discedunt, lateranaque pompa reuisit:\nPerque aliam claudunt munera festa viam.\n\nAera petebantur peplo, artificemque rogabam\nDona sagittiferi cras comes inquit habet.\nErgo vbi transactis cessauit tibia ludis,\nSoleque erit toto stella fugata polo.\nRoche coronatas cernes e limine lintres:\nEt clementinam feruere plebe viam.\nAnte merum et festis saltari mane tabernis:\nIllis praeficeris tu quia diue locis.\nItaliae populos ope nam tu tabe leuasti:\nSaucius hospitibus cura futura tuis.\nNec mala laedebant, quos tu sanare volebas:\nAtque erat arbitrio tota sagitta tuo.\nViderat, extenso quum forte sagittifer arcu,\nCreditur haec isto verba tulisse sono.\nIam mea Roche tibi quia vis est, accipe tela:\nDimidium et nostri numinis alter habe.\nTradidit, atque fides vt rebus denique fiat:\nAdditur his telo lamina scripta notis.\nQuisquis es ediscas, quacunque parabitur ara:\nQui colit hunc sospes qui nocet aeger erit.\nHactenus, iste lares repetit, sua sydera miles:\nOccidit, e sinibus lamina sacra cadit.\nProtinus hunc lectis populi timuere tabellis:\nFactaque vis diuis vna duobus erat.\nCoeptus et est sociis precibus, sacrisque sub vno\nLimine, ceu geminum numen, vterque coli.\nAsseque collecto plebs munera donat, et artes:\nA socio et causam numine Maius habet.\nAnnua dona ferunt, exaudit dona ferentes:\nPlaga, quamque gerit, corpora nostra leuat.\n\nEst timor, est pietas, hoc cogimur, hacque iubemur:\nFerte stipem quisquis, seruet vt ille suos.\nDiciteque, hoc alio cum vulnere dirige ferrum:\nA populo et digitum contrahe diue tuum.\nNauita de ripa, si non erit ebrius, ipsa:\nPegase te pelago mane latere videt.\nExoritur virgo, dudum quae sedit Olympo:\nCras vbi ad artificem mane rediuit opus.\nQuinta dies referet ab eadem virgine ludos:\nHic vbi dat titulos ara rotunda foro.\nFronde coronatae tollunt pia busta columnae:\nDefuncti impensa ducta tribune tui.\nMagna sed effertur mater spectate Quirites:\nVera illi octaua pompa fit ista die.\nLiuidus ecce furit, tentatque auferre feretrum:\nAttamen audenti est arida facta manus.\nIt dea sublimis, resonat concentibus aer:\nDic age qui spectas, prospera semper ades.\nIuerit, et superum templo turrita sedebit:\nAerius ludo funera claudit eques.\nIpsa quidem Cybele est, tenet et Berecynthia templum\nQuod tenuit, matri conuenit ara deum.\nRelligio est eadem, clypeoque armatur, et hasta:\nVtque decet, victrix per fora ludit equo.\nSed quae mane suos reserauit candida ludos,\nNon secus ac natus mater in aede latet.\nNuncia quae veris fuerat iam abscedet hirundo\nFrigora nam Terei prima futura timet.\nTunc quoque de coelo tollet vindemitor astra\nBacche tuus: Nois sed tamen ante puer.\n\nPotus erat genitor: fecerunt vina soporem:\nAdiacet, et nudus nuda pudenda tenet.\nDe tribus hunc natis deridet turpiter vnus:\nTexerunt patris mascula membra duo.\nVina soporque aberant, miti quum mente duobus\nIlle bene his dicit tertius exul erat.\nSic vt erat vitis sator ipse, et cultor agelli,\nPrimus, ad hos versus, dum manet ante duos.\nAlter ait, pingues ad fruges excolat agros:\nQuique serat vites sedulus alter erit.\nHic dederat fruges, daret ille vt musta Tonanti:\nDecidit ex vlmo: casus in astra tulit.\nBacche tuo puero coelum sic abstulit ille\nVictaque abit vero fabula vana suo.\nA cute cui ferro trepidantia membra recedunt:\nOcia pelliparis cras iubet esse suis.\nOssa lebes tulerat, sonat alta tactus ab ara:\nEt populi digitos aeneus orbe terit.\nVna sed huic pellem lux abstulit, altera vitam:\nEt trahitur dubio numinis ara sacri.\nInsula nanque vndis pulsatur vt vna duabus:\nHaec quoque sic geminos efficit una focos.\nIre coloratos diuus properabat ad indos:\nQuo deus accedis? pelle carebis ait.\nContigerat, caruit, data pellibus ara refectis:\nDemptam humero pellem forte quod ille tulit.\nAnte Coronidae tenuit sacra insula templum:\nNunc cecidit gladio cui cutis, illa tenet.\nCernitur hinc ripis casa plurima nexa catenis:\nE queis saxa sua concaua fruge sonant.\n\nFronde coronatos vaga machina soluat asellos:\nEt iaceant scabrae, conticeantque molae.\nAltera direptas nec tractet machina pelles\nAd sacra pelliparas dum vocat ara manus.\nSed petit aera puer, ludumque in marmore miscet:\nAtque illum, causam qua tueatur, habet.\nSoluerat is natam furiis iam principis, aurum\nIlle dat, ante pedes deiicit iste datum.\nFacta puer reddit, proque auro, calcibus aera\nImpetit: inflexus sed tamen illa cupit.\nLucra dedere artes: lucro fit naufraga puppis:\nEt lucro intentus vulnera miles habet.\nAduenit, adueniens iacit in caua saxa viator\nAera, chorus concha statque paratque iocum.\nFlectitur ad praedam, praedonem crura lacessunt.\nPellitur, expulsi suscipit alter onus.\nAes auidum fallit, decepta est puluere dextra:\nLaesaque sunt tarda brachia tarda mora.\nEcce sed e numero Milui curuatus in vngues,\nAlter habet, stantum clamor ad astra venit.\nExit in Aegidii lux haec octaua calendas:\nFebre, satus Phoebo quod facit, ille leuat.\nAut ego decipior, aut villice desinit aestas:\nProque pepone locum ficus et vua petit.\nRegia progenies positam Ludouicus ad aram\nCras venit, huic largum Gallia pone merum.\nScilicet huic saeui qua balnea celsa Neronis:\nPro quo et Seruator qua tulit arma manet.\nTempla feris surgunt, saxisque operosa gigantum:\nConuenit et tantis regibus illud opus.\n\nAucta fides illo fuit olim principe, cesset\nNe pietas, a quo qui venit, istud agit.\nThura tibi Aureli dant tempora quarta, sed imo\nHaec a mense decet te numerare tuo.\nLux oritur rebus moneo, non apta gerendis:\nQuisquis es, hac curis ocia pone tuis.\nNon ea Saturni est, phario sed sydere nota:\nOmen et a colli vulnere triste refert.\nHuc mihi distulerat iuuenum de tempore partes:\nCur iubet accensos transiliisse focos,\nErgo cruentatum tulerant conuiuia collum:\nQuam canimus, nomen lux habet vnde suum.\nFunctus erat tumulo, tumulo repetitus ab ipso\nVritur, exusti deiiciturque cinis.\nFlamma quod hoc fecit, stipulis accendimus ignes:\nMensis at a iuuenum nomine munus habet.\nNunc capitolinum, capitis seu nomina quod fert:\nNectit in hoc laqueus seu quia colla, iugum:\nFronde suum saxum funestaque ligna coronat:\nPonitur et summo flebilis ara loco.\nEffertur nodis plenum sine voce Pheretrum:\nNon procul a spatio maxime Circe tuo.\nInstruiturque rogus: moesto canit ore sacerdos,\nTristia dumque canit, vincula flamma terit.\nIndeque quod tumulo diui fecere sepulti:\nDisiiciunt cineris quicquid ab igne manet.\nHinc redeunt, et dant capitis sub imagine panem:\nQuisquis es, accedas: sportula numen habet.\nMos fuerat caesi (morem Tobia dedisti)\nQualibet inuentum condere corpus humo.\n\nVenit ab hoc pietas, et nostros contigit annos:\nAtque tulit socios, nominaque ipsa dedit.\nEstque insigne caput, fora circum et compita diui\nAd sacra quod ducit, thuraque festa docet.\nQuoque suo tumulo caesorum corpora dantur.\nQuum miserum socius de cruce tollit onus.\nIstaque quod faciat sortitur nomina factum:\nAuget et inuentum subsequiturque patris.\nScilicet hoc aris de toto corpore perstat\nFlamma nec exussit, pertimuitque nefas.\nFoeminaque illud habet, seruatque quod abstulit ense:\nAtque illa tangit qua nocet ante manu.\nAedeque Syluestri gemmisque, auroque coruscat\nInspicias, dices nunc quoque magna loqui.\nNec minus a flammis crudelibus integer index\nCreditur hic, quo inquit gentibus ecce deus.\nQuare tu quoniam sacris es fama poetis:\nEt ducis nostras ex Helicone deas.\nSi mereo quaeso premis o qui crimina fando:\nCuius et in manibus mystica lympha fuit.\nClaudis enim mensem nisi lucibus ipsa duabus.\nImpediat celeres orbita lenta rotas.\nHunc mihi quem finis nunc tu de more laborem:\nQuodque instat, vates protege vatis opus.\nExplicit liber Octauus.\nIn hoc mense Septembri, qui Germanicus ob triumphum ex Germanis a Domitiano ductum, dicebatur: septimus numerus de anno Romuli verus, verior verificatur in die septima: in qua deus ab opere in creatione mundi quieuit: quae in hoc mense secundum aliquos fuit: in quo omnibus germinantibus idem sedit tanquam triumphator: quod sit verum: ante Romulum et Domitianum hic mensis septimus dicebatur die numero septimo, igitur merito sacer est. Tutela olim Vulcani, nunc Matthaei Apostoli.\nPraecessere duo gemino sub Caesare menses\nEt tenuit titulum tempus vtrumque suum.\nSeptimis a prisco tandem deducitur anno:\nEt sua de numero nomina mensis habet.\nFinitimis victor iam tunc requieuerat armis\nRomulus: et fuerat factus in vrbe pater.\nRespicit authores, simul et cum authoribus annum:\nIndeque de solio sic bene fortis ait.\nNon sine mente deum, tumidum cum fratre per amnem\nDestituor gemino: lintreque ponor humo.\n\nAtque hinc, ni vanum mihi quod Laurentia dixit:\nEt cum illa nostras Faustulus inter oues.\nFluminis in ripa nudi quod lacte ferino\nCreuimus, et Pici sumpsimus ore cibum.\nQuodque armentorum, curae pecorisque magistris\nMox fuimus, studiis rustica turba tuis.\nAd maiora quidem ducebant munera diui:\nTolleret e stipulis sic ut vterque caput.\nSiue quod hoc fuerit, seu quod (si audita recordor)\nAuxerunt animum fortia facta patris.\nA grege ad hoc sceptrum confossus Amulius egit:\nRegnaque depulsus me duce cepit auus.\nHi qui et campus erant, pecori et sua pabula colles:\nSyluaque, perpetuae iam decus vrbis habent.\nMoenia creuerunt, fratre inuidiosa perempto.\nTamque potens opibus quam quoque Marte feror.\nArma quidem noui, restant mihi sydera restant,\nVincereque hac hostes nunc quoque parte paro.\nNam mihi promissum cum sit certo ordine coelum:\nQuis vetet et nostras astra decere manus?\nDigerere ergo meum mihi fas sit tempus in annum:\nMensibus et numerum, nominaque ipsa dare.\nQui quia non constant, et sunt diuersa secuti:\nGentibus et varias obtinuere notas.\nIpse licet denus sit nostris patribus ordo\nHoc qui hasta et pilo rem gerit omnis eat.\nNec proprius nostris sed sit Tatiensibus idem:\nRamnibus, et sibi quos Lucerus hospes habet.\nConsilio nostro nostrum redigantur in annum.\nSitque modus melior sit meliorque nota.\n\nMense grauis decimo se soluit foemina partu:\nEt totidem viduo permanet illa toro.\nSuntque decem manibus digiti, numerique recurrens\nPrincipiis, decimus nomina semper habet.\nAnnus eat decimo (sic stat sententia) mense:\nSingulus eque illis nomina certa ferat.\nEst mihi quod genitor, Martis sit nomine primus:\nQuodque Venus dux est, inde secundus eat.\nHincque duo in titulos cedant iuuenumque senumque:\nPars quia consilium, pars quia bella gerit.\nCaetera turba suum numerum pro sorte sequatur:\nNominaque ex illo quisque sed apta ferat.\nDixerat, et numerus septembri nomina fecit,\nEst quod is ex ipso septimus imbre locus.\nSed si fama memor romani creditur anni:\nFallunt nec nostras tempora longa deas.\nMensi etiam ambitio titulos huic repperit ipsa:\nQuique det e multis hos quoque Caesar erat.\nBis fera victa iugum tulerat Germania bello.\nEt tulerat famulas bis sibi Rhenus aquas.\nQuum, domus antiquum fecit cui Flauia nomen:\nCaesar ad astantes protulit ista senes.\nTradita Caesaribus duo sunt iam nomina mensum:\nScitis Germanos succubuisse mihi.\nNe ferar inferior (sic fas) Germanicus ille\nSit mihi, qui numero septimus ante fuit.\nAssensere patres, cepitque vocabula mensis:\nAtque suo laetus tempore Caesar erat.\nMorte recessit honor, liberque tyrannide mensis\nIn numerum rediit dictus vt ante suum.\n\nAttamen annales si fas spectare priorum:\nAnte ducem iliaden septimus iste fuit.\nSed quoniam numero deus hoc digesserat orbem:\nAque illo sedit, continuitque manus.\nEt quod lege sua stabat seruanda futura:\nSanctaque erat sacris septima dicta dies.\nVnde quod hinc nitidi fuerant primordia mundi:\nPluribus hinc surgens gentibus annus erat.\nSit sacer hic nostro mensis (ceu debuit) anno:\nSeptima quod sibi lux iura quietis habet.\nInterea matres iuga vaticana vocabunt:\nHac fora qua expressis fons sua spargit aquis.\nSeptimae ad Aegidium quia peruenere calendae:\nNam cutis ex humeris sua cui direpta rubebat:\nIussit quas illis terminat iste dies.\nSic sed munus idem det vt haec orantibus ara:\nHis det cum ambobus febris anhela locum.\nIte igitur nuptae soluantur pectora voto:\nOderunt tardas numina saepe moras.\nDicebam, pariterque ibam quo templa subirem:\nQua via nunc celebris Iulia nomen habet.\nVentum erat ad ripam, comes it vestalis, ab amne\nTollimur, hic placide dum vehit, illa refert.\nEst ne hic velabri regio? si audita recordor:\nNescio qua sese Roma vehebat aquis?\nHoc quod ais dixi: vetus est pars proxima Circo:\nTunc in Auentinum vectabant corpora lintres:\nIaniculi nunc est, quod petis amne, iugum.\n\nHaec quae tecta vides ripa vlteriore nitere:\nAnte leues salices, cannaque mollis, erant.\nQuaque suburbanas veluti nunc cernimus aedes:\nFrondebat Iani vinea culta iugo.\nCausa loci nunc est, quem nullum deteret aeuum,\nIulius, a facto nomen honorque suo.\nMens erat hic ripas sublimi ponte ligare\nQuo vehimur: fati sed rapit hora ducem.\nHaec ego, quum bibula linter nos ponit arena:\nAes damus, et templo continuamus iter.\nVenimus ad portam, qua Saxia porrigit aram:\nLongaque cum longa porticus aede patet.\nConstitimus, specto pede nudo incedere matres:\nAtque fere a pueris corpora nuda geri.\nQuae sit causa rogo, votum sic soluitur inquit:\nAtque hoc soluendi debita causa fuit.\nTer sua farra Ceres, ter Bacchus ceperat vuas:\nStabat et in misero febris anhela viro.\nAduocat Aegidium precibus, venit ille vocatus:\nQuodque hyemes dederant tres, fugat vna dies.\nFama manet facti, subeunt data templa: roganti\nQuamque olim terris, aethere praebet opem.\nFinierat, dixi media deberet in vrbe\nIlle coli, quum sic tunc mihi casta refert.\nAra fuit febri, qua prisca palatia stabant:\nIn vaticano nunc manet illa iugo.\nInque dei matris gremio est morientis imago:\nAligeri ex vero quae Michaelis opus.\nSupplicibus febri quod corpora numine soluit:\nQuodque illi diuus proxima templa tenet.\n\nHic colitur, febrisque arae febris ara propinqua est\nQuodque illa, haec populo dat quoque munus idem.\nSic fuerat scite causam mihi forte locuta:\nQuum subii templum, procubuique focis.\nHic, vt eram supplex, semustas lumine ceras\nFoemineum vidi poscere mane chorum.\nVertor, et vt tedae causam cognoscere possem:\nVestalem quaero, cesserat illa loco.\nErgo sacerdotem sic vt prope in aede sedebat,\nFacta rogo, placida quum mihi voce refert.\nRex erat, a rebus dicebat Gallia magnum:\nLanguit: a diuo quum prece poscit opem.\nAduenit: excipitur tecto, dapibusque, recepto\nQuum rex vt potuit lassus et aeger ait.\nDiue vides longus mea corpora feruor adurit\nCriminibus veniam numina posce meis.\nPonitur ara domi, laticis libarat honores:\nAliger ad sacras quum venit ecce preces.\nFertque facem, et scriptam coelesti voce tabellam:\nVerba legunt, lectis in face sospes erat.\nScripta absunt, hinc fax ex ara poscitur aegris:\nEt semusta sacri matribus igne datur.\nDixerat, astantes dicto plausere loquentis:\nAccepitque datam quaeque puella facem.\nEt mihi da dixi, quum sic ait accipe, cepi:\nLaudauitque meam tota corona fidem.\nMane erat, egrediens quaerebam sydera, sensi\nOceani cetum mergere rostra vadis.\nAurea quum coniux bis te Tithone relinquet:\nEriget ad frondes sima capella caput.\nHinc vbi tollet equos formoso lucifer ore:\nLucida Iordanis sydera tinget aquis.\nQuae venit exactas post nonas serior Eos:\nAspiciet laeua te leo parte tegi.\nExoriente die quum mane rubescere pontus\nCoeperit: et Phoebus fundet ab ore iubar.\nQuo deus humanam sitiebat morte salutem:\nDe coelo Crater aureus ortus erit.\nSancta faue sancto veniens vindemia musto\nHic est ad sacrum qui tua vina litat.\nErgo repellendum fuerat letale venenum:\nDe coelo i dixit victima nate pater.\nVenerat et toto fuerat iam notus in orbe\nGentibus et leges, admonitusque, dabat.\nQuaerit in hunc liuor, nam quid non quaereret ille?\nCrimina: et infestus conscelerare manus.\nQuum sic dicturus suprema in nocte parenti\nSuppliciter tollit voce sequente manus.\nMagne pater, nati precibus si flecteris vllis,\nIussa precor membris funera deme meis.\nAut si certa tibi sic stat sententia, suntque\nMorte voluntatis iura sequenda tuae.\nHoc mortale mihi postquam sic debile pectus:\nEt fortuna animo est ista ferenda meo:\nDa precor humano sim fortis ad omnia sensu:\nConstabunt mentis pignora firma meae.\nDixerat, et torpor sacros grauis hauserat artus:\nSalsus et in toto corpore sudor erat.\nStabat adhuc supplex, subiturus vt Isacus alta\nIussa patris, lapsus quum puer ora subit.\n\nNate dea et dixit, sunt quando viriliter ista\nPro populo tandem fata ferenda tuo.\nIussa subi placidus, non te tua crimina damnant:\nEst aliquid morti crimen abesse tuae.\nQuare age, quo peragas mandata fideliter ista:\nAccipe quo patiens iam bibiturus eras.\nAccipe dicebat, Crateraque porrigit aureum:\nPorrecto: imperio functus in astra redit.\nFata subit, vicit, Craterque exceptus Olympo est:\nAngueque depresso, sydera summus habet.\nVrsa tuus custos quoque tunc sibi postulat ortum:\nSique aderit: fallet, mane serena dies.\nNanque licet nulla Sol tollat lumina nube:\nFundat et e puro candidus orbe iubar.\nPlaustro obscura suo vehet alto nubila coelo\nCumque illo ingentes exorientur aquae.\nNox abit ad Thetyn, radiisque Aurora rubescens\nNocte redit pulsa, lunaque soluit equos.\nVirginis intactae venit natalis ad aram:\nVirgine Pierides cingite fronde comas.\nDiciteque alterno coelestem carmine matrem:\nDigna quidem vestro est non magis vlla Choro.\nHaec lux illa prius tenebras quae reppulit orbi:\nQuaeque poli populis mite retexit iter.\nAra sed erecta est, et plena fumat acerra:\nQuaque moues supplex lumina cuncta nitent.\nQuisquis ades bona verba refer, linguisque faueto:\nVruntur sanctis dum pia thura focis.\nIpse deae genius structos stat comptus ad ignes:\nFrondibus et festis tempora cincta gerit.\n\nDe tribus hic nobis sacer est natalibus vnus:\nCasta anno in toto sit dea culta licet.\nVer nam illi flores aestas producit aristas\nPoma dat autumnus Pallada stringit hyems.\nIngens perque orbem centum celebratur in aris.\nSint loca vt in terris omnia plena deae.\nErgo tu Anna prius preciosas indue vestes:\nDum datur huic libum, dum madet ara mero.\nAt tu virgo tuos tibi sydere cinge capillos:\nQuaque soles rosea veste nitere veni.\nTe nascente dies felices intulit annos:\nAnte quidem lux te prospera nulla fuit.\nTe pater, immensum nobis cum conderet orbem,\nViderat, eque suo vertice virgo parit.\nQuod nisi fecisset, de tot iam millibus vna\nDigna parens nati nulla reperta foret.\nOmniaque antiquis perstarent mersa tenebris:\nEt nisi nata esses, non deus ortus erat.\nSalue sancta parens igitur, quae viscere clausum\nQuem sibi tam vastus vix capit orbis, habes.\nQuod quia fecisti, genere vt videare deorum:\nPrincipium gentis concinit ara tuae.\nPerque dei series, antiquaque saecula voluens,\nSemina, cognatos ducit ad vsque duces.\nEsse deum a magno quis nescit Dauide ductum\nQuis neget Abramum Dauidis esse patrem?\nIsacus est illi: huicque Iacobus: et huius Iudas:\nIsque Pharum genuit: Esromiumque Pharus:\nHoc et Arus natus: satus illius Aminadamus:\nInde Nasum creat hic: Salmoneumque Nasus:\n\nIlle Boeme tibi pater est, tu dictus Obetho:\nIessus Obethe tuus: Dauidis ille fuit.\nVenit ab hoc Salomus, Salomo Roboamus ab ipso:\nProximus Abia est: hinc Asa regna tulit.\nVentum erat ad Iosaphum, sceptrum tulit huius Iora:\nPostque hunc, Ozia est, hic Ioathamque dedit.\nIsque Acham genuit: Zachiam viderat ille:\nEditus hinc Manases: quo patre natus Amon:\nHunc Iosius sequitur: Iosium Iechonius, idem\nExtulerat fratres qui Babilone suos.\nTradita Salathiel post hunc tibi regna, creatus\nZorus ad imperium Salathielis erat.\nHuic datus est Abius, rem cepit Eliachus illinc:\nRex fit Asor, magnum fit genus inde Sadus:\nNascitur hinc Aches, natum subit Elius Achem,\nIunctus is et titulo est Eliasare tuo.\nMathus it ex illo: Mathoque Iacobus ab ipso:\nDiuus ab hoc regni iura Iosephus habet.\nIura Iosephus habet, cum quo dignatus ab alto\nNunc commune patris nomen habere deus.\nNupsit enim huic virgo, placuit tamen illa tonanti:\nTeque parit terris maxime Christe tuis.\nRestat vt vnde nota luci est, cur festa, canamus:\nQuae sacra natali de tribus vna manet.\nTurpe quidem viridis sine pomis dicitur arbor,\nNec, sua si segeti defit arista, placet.\nTolle gregi foetus sordebunt septa: decebunt\nNullaque quae in pratis gramina flore carent.\nGrata nec est vxor, nec, si est sine prole, maritus:\nDixit enim his terram prole replete deus.\n\nErgo erat opprobrio infoecunda coniuge lectus:\nNec poterat templis thura merumque dare.\nQuum Ioachis sterilis, cuius non vota valebant:\nE templo moestus rura petamus ait.\nVenerat ante gregem, viditque hunc foetibus auctum:\nQuum sic: me miserum, quam piger esse feror.\nPatris habet nomen taurus, matrisque iuuenca:\nSolus ego a simili coniuge nullus ero.\nFinierat: pennis sonuit quum protinus aer:\nVertitur, ante senis labitur ora puer.\nAtque ait, o felix vir, et o felicior vxor:\nObuius vxori est si vir, et illa viro.\nAurea porta quidem est: sit vtrique vt fama parentis,\nObuius vxori, qua patet illa, veni.\nObuius vxori vir venerat, illa marito:\nConcipit haec, placidas ille reuisit oues.\nIamque resumebat nonum vaga Cynthia cornu:\nStat mare, stant venti, statque serena dies.\nEditur in lucem rerum pulcherrima virgo:\nRiserunt aer, aequora, terra, polus.\nHinc est dicta dies, quae cum non festa fuisset:\nQua patet idaliis area summa iugis,\nVox audita, dei matri date thura per aras\nTurpe est natalem deseruisse deae.\nNotaque solenni sint vt sua tempora festo\nSeptimus octauo haec mensis ab axe feret.\nDixerat haec: multas quum demum vecta per oras,\nItaliam petiit, templaque Roma tua.\nErgo diu virgo, domini cum in mente sederet,\nAligero matri venerat orta duce.\n\nAtria complentur gaudet vicinia partu:\nQuaeque potest Annae sedula dona parat.\nIlla enixa velut Phoeben Latona iacebat:\nLaeta sibi et natam vix peperisse putat.\nVidit vt hanc igitur, coelum sibi sumpsit et ignem:\nPlenaque sic coram est vaticinata deo.\nAlite visa bono mihi sis, populoque sequenti.\nSpes o foeminei magna futura chori.\nMater aue tanto dignissima nomine, certos\nAetherio terris igne datura deos.\nIura dabis coelo, terrae, et melioribus vndis:\nInque humili magnum pectore numen eris.\nIam video summo delabi nuncia coelo:\nSydereque ante pedes procubuisse duces,\nMagne nepos salue: nostra heu pro labe peribis:\nMaximus at tanti vulneris vltor erit.\nVinces victe puer, tribus vna parabitur ara:\nAtque trahes populos ad tua iura nouos.\nTunc te nata tuo cum nato Roma requiret:\nEx vero casta suscipietque manu.\nDixit, et infantem promouit ad vbera mater:\nIllaque ab vberibus pendet, vt aqna solet.\nQuaeque aderat matri coram gratata canenti:\nFatidicis stupuit tota corona sonis.\nE venere igitur, tot stant huic templa quot astra:\nQuotque sibi gentes maximus orbis habet.\nStent licet, illa placent, quibus est haec orta, iuuatque\nDicere, in hoc ingens est dea nata loco.\nScilicet illius (visu mirabile) in auras\nParthum exosa, domus vulsa recessit humo.\n\nCumque locis diuersa foret, titulosque referret:\nVltima picenae nomina gentis habet.\nNeue sequens aetas mendacia credat: Olympi\nHac in nocte illam lambit ab arce iubar.\nSed via longa nimis: de ferro proxima dicta est:\nAd quam bis senus ducit ab vrbe lapis.\nPlebs venit, hanc niuea venientem suscipit aede\nProxima et irriguis florida vallis aquis.\nParsque deae templo, pars graminis errat in herba:\nParsque facit foliis, pars sibi veste casas.\nSub Ioue pars durat: pars laeta sub arboris vmbra est\nHospita sunt aliis oppida iuncta loco.\nCarmina quaeruntur, sunt hic et pocula curae:\nGrataque producto gaudia nocte mero.\nScilicet et mos est quum quis quoque nascitur idem:\nEt causam plebs hinc cur agat istud habet.\nSunt tamen haec Annae credant qui tradita priscae:\nQua Tyberis ripis vnda sinistra sonat.\nIlli quodque dapes et vina ad festa ferebant\nVina ferunt festa conciliantque dape.\nSicque secuta suos plebs, quae facit ante vetustas,\n(Verior haec Anna est) facta priora probat.\nHancque prece attollunt: et sunt ad thura frequentes:\nCultaque cum nata numera mater habet.\nFinis erit, laeti redeunt Ã­n tecta canentes:\nPerque sonant medias esseda versa vias.\nVir sue lactenti, fit foemina laeta canistris:\nIndeque non empto munere rarus abit.\nSed cur graia sacris admiscet verba latinis\nAra rogor: rursus ne roger ergo canam.\n\nAttulit Euander (fasti meminere priorum)\nAttulit Alcides in loca nostra sacrum.\nCumque sacro magnos rettulerunt oppida ciues:\nVnde notam tellus graecia maior habet.\nAra suos ritus mutauit, lingua remansit:\nA qua nomen adhuc plurima festa ferunt.\nAdde quoque his, quoties pater est cum Caesare ad aram:\nVerba suo ritu graia quod illa canit.\nHinc hac luce aiunt, solenni carmine sacrum\nVina peregrino fundere in aede sono.\nNomina sed non dum fuerant data thuscula terrae:\nQui daret a Circe natus Vlyssis erat.\nEsse memor facti dum sic vult, grata vetusti\nVtitur authoris vocibus illa sui.\nIstaque graiorum causa est nunc vera sonorum:\nPrima licet moris possit habere notam.\nFuncta sed externa es, causam dic musa latinam:\nMunera pistorum cur sibi virgo petat.\nAn quod vesta illis dabat olim munera flammae?\nIstaque de flamma nunc sibi mater erat?\nAn dea quod peperit populis ex aethere panem?\nAd sacra qui pinguis nomina verus habet?\nPanem ex arce sua demittere iussit in hostes\nIuppiter? et pistor nomine dictus erat?\nSi nos vera iuuant: si ficta expellimus aris:\nEt volumus clara nomina luce sequi.\nHaec arx illa fuit: pane huius vicimus hostes,\nPistorum et matri redditur ara deae.\nErgo coronatos huic Vesta remittat asellos:\nHuicque tegant scabras frondea serta molas.\n\nQuaeque refert multas operum mollita figuras:\nTrita Ceres cesset: massaque ab igne vacet.\nInterea virgo sua sint vt farra colonis,\nPost modo quae gyris aspera saxa terant.\nEffice pistorum superent in tempora fruges:\nInde sit vt sacris hostia multa tuis.\nLux venit, inferias hac poscit mane Senatum\nGallia, Narbonis squallida morte ducis.\nOccidit armorum decus, et spes altera Martis:\nPace tua, Caesar qui tibi terror erat.\nEt potuit primis fera mors saeuire sub annis?\nMittere in Arsacidas nec sua tela manu?\nAt saltem vitam sumptis posuisset in armis:\nImproba mors esses inuidiosa minus.\nPegasus exequiis venienti luce peractis,\nAequoris immisso pectore pellet aquas.\nTunc quoque, de templo modo quae pendebat hirundo,\nDestituet duro frigora tota viro.\nVirginis ex astro, meruit quod candida partu,\nPhoebus abit, Libram suscipietque rotis.\nQuaeritis et tempus: qui splendet ab aethere terris\nTertius hoc oriens lucifer, ipse dabit.\nQuaeritis at non hoc: sed signi quae sit origo:\nErgo per hanc solito musa feratur equo.\nAeacus, et Minos, Rhadamanthusque, alta silentum\nAtria perdiderant, arbitriumque fori.\nAt quae perdiderant Michael celer illa tenebat:\nArbitrium inque animas, iuraque nactus erat.\nIn solio stabat, tunica formosus et alis:\nCogebatque vmbras ad sua sceptra puer.\n\nTotque aderant ramis quot poma autumnus habebit\nFrondes quotque solo proxima sparget hyems.\nVndique concursu rumpebant septa vocatae:\nNon secus ac nostra iudicis vrbe solent.\nVix poterat quaesita reis, vix soluere lites:\nCopia iudicium saepe morata fuit.\nDemum quum ad stantis vertens se iudicis ora\nE multis, qui aderant, manibus vnus ait.\nNos numerare labor grauis est: ne candide iudex\nHic sit, age his turbis (nam licet) adde modum.\nCrimina pondus habent, tenues nos dicimur vmbrae:\nEleuet alterna corpora lance manus.\nMille licet veniant, peragentur crimina mille:\nHoraque plus poterit, quam prius vna dies.\nIma graues animae subeant, sublimia purae:\nExpectentque aliae, iudiciumque rogent.\nDixerat, affirmat Iudex, libramque poposcit:\nQui daret exacta Mulciber arte fuit.\nIudicis accitus iussu (nam trusus ad vmbras\nStabat, et extremis a Styge cinctus aquis)\nProtinus accedit, remque ipsam vt sedulus audit,\nOrdine quae mandas efficiemus ait.\nVix ea quum aequato ferro suspenditur illa:\nNactaque erat lances molliter vna duas.\nAccipit hanc miles: librant examina poenas:\nEt citius dicto manibus aequa patent.\nMillia cum veniant soluuntur millibus acta:\nEt data erant minima plurima iura mora.\nIusta deus vidit sint lances sydera dixit:\nQuatuor et totidem promicuere notis.\n\nAltera sed Boream subit, altera tendit ad austrum:\nDeque anno constat hac sibi libra die.\nCras eadem coelo noctes cum lucibus aequat:\nAtque sibi a facto nomina tempus habet.\nLuce quoque hac laniis virgo cognomine quercus\nLancibus emptori praecipit aequa dare.\nPraecipiatque licet, manibus non illa sequuntur:\nEt Stygiam viui fere merentur aquam.\nMitibus autumnus redimitus tempora pomis\nPraeparat alterno reddere musta pede.\nProxima purpureos vbi vultus proferet Eos,\nEt vaga nocturnos Cynthia soluet equos.\nBaltheus igne micat, si non tua zona putatur\nAlma parens, coelo cedat vt omne vetus.\nSumpta polo fueras, Thomas non credimus inquit:\nDixerat e sinibus decidit illa tuis.\nInspicit, et credit, capiensque benigniter illam\nSume ait o virgo, iecit et inde polo.\nIacta volat, nodoque volans sibi colligit astra:\nAethere de summo nunc quibus illa micat.\nQuae nota spectabam sit luci danda futurae:\nNomina quum elatae vendicat illa crucis.\nErgo quisquis ades lustratus flumine viuo,\nPraecipue hac debes procubuisse die.\nQua nocet Adamus, hac audax aruit arbor:\nIllaque, obest culpis: ista cruore iuuat.\nParuit huic pontus: dulci mutauit amara,\nPlantaque ab Elysio mitia poma tulit.\nIsta Iosephi olim manibus quae floruit hasta:\nRegibus haec sceptrum nobile pinus erat.\n\nVirga eadem Mosi est, anguis iam pendet ab illa:\nFortiaque in noxas cornua semper habet.\nPanditur in ramos sic brachia aperta Iacobo:\nDe Ceti Ionas sic sibi ventre redit.\nEst eadem victrix: Caesar pro teste loquenti est,\nSaepe hac qui fisus victor ab hoste redit.\nFert et opem miseris, exaudit passa querentes,\nFirmaque in aduersis grande leuamen habet.\nSed vocor ad lucis nomen, curque altera mensis\nAlterius non est, altera festa dies.\nCoeperat Assyriam violento Cosdroa bello:\nIt Solymaa, uincit, praedaque ab hoste datur.\nOmnia cum raperet, lignum rapit arce salutis,\nSumque deus dixit si polus ipse foret.\nQui mihi ne desit, tollam super aethera turrem:\nAtque polus demens haec mihi, dixit, erit.\nDixerat: et coelo, scelere in sua damna parato,\nEducit turrem, par erat illa polo.\nAddidit huic gemmas, vocat idem sydera gemmas:\nSolis et haec, lunae ceperat illa notam.\nSederat haec inter, cruce sacra septus et auro:\nIusserat atque sibi thura, merumque dari.\nMittit ficta rotis confusa tonitrua nimbis:\nSaeuaque conscissa fulmina nube iacit.\nTalis in educta stultus Salmoneus arce\nConstitit: iratum sustinuitque Iouem.\nPeruenit Hereacli simulatum numen ad aures\nBella mouet: rapuit cum Ioue tecta suo.\nSydera deiecit, Solymis redduntur honores:\nSuntque deo forti signa recepta manu.\n\nDebita victori properatur pompa triumphi:\nQualis vbi in patriam signa Camille refers\nContigerat portam, portae (mirabile visu)\nProtinus oppositae se occuluere fores.\nRestitit attonitus, dum quae sit causa requirit:\nReddita de summo vox erat ista loco.\nPone tuos fastus, deus hac inuectus asello est:\nLinquit equum, nudo progrediturque pede.\nFacta cano, postes subito patuere, crucemque\nIntulit: vnde tuos it pia Roma lares.\nNomen et ex illo Solymarum sancta tulisti,\nHic vbi ob hoc titulos crux dedit ipsa tibi.\nAd loca stillabant preciosa opobalsama ligni:\nInque manu summi munera patris erant.\nIsque fuit populo solitus monstrare quot annis;\nVna quod Caesar tunc facit ipse die.\nErgo quod ingenti Crux est elata triumpho:\nMiraque dat: festi lux sacra nomen habet.\nInterea, duplicis ne festi errore trahamur:\nMensis ad hanc quoniam tempora quintus habet.\nHuc ades, ante omnes quae nosti haec omnia Clio:\nPerque vndam auspiciis dirige vela tuis.\nSic ego quum cytharam raptim suscepit, et illa\nBis ve ter admoto pectine docta refert.\nCum sibi September cum Maius pofceret illam:\nFronde virens Maius sic ait, ille tacet.\nBis sibi thus lignum, bis thus petit aliger illis\nTaedia ne fiant, vna det ara sacrum.\nAltera Pontificis, crucis altera Caesaris, huius\nPontifici debent cedere thure foci.\n\nQuum mihi Crux festum fert, differat aliger aram:\nQuumque tibi hic tulerit: differat illa suam.\nEx illo duplicis ceciderunt taedia festi:\nIlle Crucem, aligerum sic colit iste suum.\nFinierat, quoniam nouit me quaerere velle:\nSint (scio) quae lucis sydera poscis ait.\nIpsa quoque, e coelo, velut alto caerula ponto,\nArgo vela dabit sole ferente diem.\nTota nec exoritur nisi tantum prora profundo,\nPerpetua coelo caetera nocte latent.\nTempora, libarat laticem quum mane sacerdos\nQuatuor indicit: sic ea nomen habent.\nMensam vt frenat hyems: vt ver compescit amorem:\nLuxuriae autumnus: fastibus aestus obest.\nDicere quaerebam, quum sic dea contrahe velum:\nCarmine ne vectes non stata sacra tuo.\nErgo bis herbarum tanget quum summa pruina:\nAtque bis hanc pratis auferet orta dies.\nIgne molorcheus tollet leo mitior ora:\nIcarum longe destituetque canem.\nSic ego: et astabam (ceu fas est) ordine sacris;\nAudio Tobiae quum pia facta legi.\nIreque ad haec castas mirabar mane puellas:\nSensit anus, tremula me capit aede manu.\nAtque ait ad sacrum miraris stare puellas,\nAnnueram, standi causa patebit ait.\nAnte noua ad tedas Hymenaeum nupta vocabat:\nLiberat e praeda forte quod ille nurus.\nConiugibus felix at nunc Tobia vocatur:\nCur ipsae et causas ille vocetur habent.\n\nGrata puer cari peragebat iussa parentis:\nAliger hunc sed tunc qui comitetur erat.\nIncidit in nuptam veluti sors ipsa iubebat.\nCoelo illam vnde aiunt praecipiente dari:\nPerdiderat multos furiis agitata maritos:\nDe facto comitem consulit ille suae.\nIusserat iste capi piscem iam Tigris in vnda\nQui quoque adhuc pueri cernitur esse manu.\nVre ait in thalamo iecur huius tutus abibis:\nLisque toro obstabit, nullaque noxa tuo.\nHaec ille, hic supplex cum coniuge venit ad aram:\nIgne et aqua iuncti nuptaque virque manent.\nTectum ex aede petunt, libant ad limina mella:\nLibarat iuncta est quum Venus illa viro.\nAedibus in mediis laeti conuiuia ponunt:\nExercentque nouos in face nocte choros.\nVenerat in thalamum: Piscis iecur intulit igni:\nStatque torus, stantem suffiit igne iecur.\nQuemque tulit: nuptae capiti supponitur ensis:\nA puero huic coeli crura lauantur aqua.\nCorpora dant somno, thalamo cum coniuge coniunx\nClauditur, affines funera mane parant.\nLux oritur: sana surrexit coniuge sospes,\nFertur equo, nuptis nunc habet vsus idem.\nAtque sacro assistunt libant ante hostia mella:\nStant epulae, exercent in face nocte choros.\nPonitur et piscis, capiti suspenditur ensis,\nCrura lauant pueri, factaque vt omen habent.\nDixerat, et fieri cum nunc sic cuncta viderem,\nViue diu dixi: sic mihi fiat, ait.\nViderat exactas iam quartus Lucifer idus:\nCreuerat et fastis altera charta meis.\nLigni pes effigies patientis stabat ad aram:\nForma sit haec dixi, fratribus aequa suis.\nRoma tibi gaude cras, spe nisi fallimur ipsa:\nPublica speratae nuncia pacis erunt.\nArma duces ponent: caesaque in foedera porca:\nPraebebunt placidas, accipientque, manus.\nTurcaicas Caesar contundet in aequore classes:\nStabit et oppresso laurus ab hoste duci.\nTertia ab oceani quum lux surrexerit vndis:\nRursus ad Eustachii tendite vela deae.\nIlli vestra sacrae referunt certamina leges:\nAtque chorus plausus per loca vester habet.\nIudice ne careant procerum praesentia cauit:\nTotque ibi sunt Phoebi quot tibi Roma patres.\nIdem forte dies monitor, vectorque malorum est:\nQui pompeianam vidit in vrbe manum.\nMoenia nam incautis cinxerunt ciuibus hostes:\nPoscitur et Clemens, diripiturque palam.\nPrima quidem damni facies fuit illa futuri:\nMe miserum, quantum fecerat illa mali.\nIpsa sed irati quid non Iouis arma coercent?\nQua licet audaces siste columna manus.\nImminet a tergo delicti poena: videtque\nIllud, inaudito subsequiturque pede.\nProtulerit radios oriens vbi crastinus orbi:\nIbit et vt carpat mane viator iter.\nMacte tuis vuis praelum Matthee parabis:\nQuas tulit incuruus corbifer ante lacus.\n\nNam seu iuncta tuo quod stat vindemia festo:\nIura tui mensis seu quia frater habes.\nTe sibi maturos stringit quum a vite racemos\nVinitor, ad lintres, et sua musta vocat.\nDumque secat, quoniam vicisti magne dracones:\nEfficias tutam te rogat angue manum.\nBlanda nec ascribas culpae tot dicta puellis\nMoreque campano seria mista iocis.\nSic capiti pictis Bacchus suscepta racemis\nCornibus e summis det sua serta tuo.\nEgeris, eque vuis ingens constabit aceruus:\nDeficientque cadi deficientque lacus.\nNe sit is ingratus Martinum, et te inde vocabit:\nPinget et in multis nomina vestra locis.\nDimidiisque acinis, nigroque, alboque, notabit\nSigna dei, inque aderis cura secunda dape.\nVlmis cincta tuo signabit nomine cellis\nDolia: Martini dissoluenda die.\nInterea passim tremulis currentia riuis,\nFeruida nudato sub pede musta fluant.\nPlenaque vt ad sacrum veniant Carchesia Baccho:\nPressa ferax multos inquinet vua pedes.\nInde quod annales, reuolutaque secula regum\nA te scripta prius febre leuare putant.\nSit grauis autumnus quamuis, non aequus et auster:\nIndigeant scriptis corpora nulla tuis.\nVna vacat, sanctum lux consecrat altera foedus:\nCuriaque electos mittit ab vrbe patres.\nIndixitque diem, fastisque haec tempora scribi:\nIussit et e stipula transiliisse focos.\n\nVitae causa ignis, superis vicinior idem:\nIndeque sunt luces, indeque nata salus.\nLaeta hinc saepe dies illo celebratur et ara:\nFlamma silet: sanctis ponitur illa focis.\nVota iuues quisquis, facies spectatur ab illa:\nDetque roga vt victas impia turba manus.\nQuae patuit dudum, cras coelo zona latebit:\nSol iuga flammiferis quum data demet equis.\nAnte sed aetherius referet sua sydera Coruus:\nImpelletque alis mane sinister aquas.\nAt lux quae sequitur populis ostendet aristam:\nAtque locus causam syderis huius habet.\nQuod mare, quae tellus, natum de virgine nescit?\nLegibus errantes expulit ille deos.\nEsset vt alba focis non amplius hostia taurus,\nHostia de ligno languit ipse suo.\nAtque vt erat pendens, pallentem sanguine solem\nFecit, et e summis cedere saxa iugis.\nMeta aderat vitae, velauit corpus arista:\nInque sacrum cessit sanguis et vnda merum.\nFacta pater vidit spicam formauit in astris:\nIussit et in matris virginis esse manu.\nVtque prece e sacro cepit sibi nomina missa:\nAzimon a grais sic quoque nomen habet.\nPostera lux orta est, sequitur sua signa Bootes:\nArctophilax hic est: et noua causa subest.\nAnte nouos populos, primaeuaque iura ferarum,\nEua salutiferi pars erat vna chori.\nIussa deus dederat, tunc haec quam tangimus aram,\nEsto pudicitiae tu mihi testis ait.\n\nDicta deus laudat: cui sic si foedera seruas,\nGloria foeminei nominis inquit eris.\nFoedera seruasset: si non ferus auferat anguis:\nCasta virum cauit: sensit ab angue nefas.\nConscia per sacras errabat pallida syluas:\nIuncta viro: quum sic quo deus itis, ait?\nDixerat exosus, coeloque expellit ab alto,\nHique nefas pulsi per loca sola gemunt.\nQuaque licet nudi corpus, factique parentes,\nIsta colo victum, quaeritat ille boue.\nDamnabantque anguem: tandem post secula uicti.\nSenserunt fati vulnera prima sui.\nCorpora humus: formae sublimis caetera mundus\nAccipit acceptis sydera summa dedit.\nArctos stella prior, sceleris dux prima, vocatur:\nQuae sequitur: custos altera nomen habet.\nQuodque boue et plaustro est vsus dixere Bootem:\nPolluerant amnes: siccus vterque micat.\nCausa sit vt rebus, ferus anguis circuit ambos:\nCumque illis coelum criminis author habet.\nNox abit, et pulsis Aurora reuertitur vmbris\nEstque dies, tenebrae qua modo noctis erant.\nAtque eadem diuis ambobus suscitat ignes\nPerque duas vna est lux sibi festa preces.\nQuisquis es, et doctus, Phoebea diceris arte:\nThura fer hac geminis fratribus ara datur.\nNoscere quo possis: ex his qui conuenit, et quae\nTe iubeat certis tradere dona focis.\nHic matulam ad nomen, loculos gerit alter eburnos:\nEst sacra Romano qua via iuncta foro.\n\nHos venerere igitur, siue haec seu discitur illa\nFeceris a proprio numine diues eris.\nPraecipue his tonsor partes ferat ordine primas:\nCum medicas alias non vetet illa manus.\nScilicet illorum dextras, artemque tuentur:\nRarus ab his nam qui non medeatur erit.\nPost faciunt cunctis succum vt bene temperet herba:\nEt quod vix Phoebus Phillyridesque, facit.\nCur faciant a me sic vt decet, ordine causam\nQuaeritis: in promptu est, vestraque vota dabo.\nIpse licet Poeon, valeat licet arte Machaon,\nSiue satus Phoebo, siue Melampus erit.\nAut quoscumque olim sibi Graecia docta tulisset:\nHumana vsi omnes esse feruntur ope.\nHi sed coelesti quondam sibi munere freti\nSiue aegros tangant: assideant ve toris.\nVulnera siue manu tractent, cogantque coire,\nSiue cicatricum tollere signa velint.\nCorpora sanabant, et certo numine noti\nIam poterant meritis templa merere suis.\nPlurimus ante illos ergo conuenerat aeger,\nDant quod opus, dantes praemia nulla petunt.\nHas modo nunc artes heu quam male saecula tractant:\nQuamque male a cupidis inde petuntur opes.\nVenerit, et visit, sequimur, quae forte videbit:\nVt medicus dicat munera nolle: volet.\nGratus vterque igitur multos releuauerat aegros\nFoeminaque hos inter nomine Pallas erat.\nIntumuit Paean: simulatusque ora ministri\nCaesaris, in fratres protinus arma mouet.\n\nExigit hic poenas, Phoebus parat ipse sagittas:\nCaeduntur, media laurea caede datur.\nPellimur e templo tunc Delius inquit, et arte:\nEt nato iratus praecipit ista suo.\nHostes nate vides mea spernere tela: feruntque\nTempla, horum in vigilem fac: tuus anguis eat.\nDixerat haec illi, quam soluitur orbe coluber:\nInque aluum summo serpit ab ore viri.\nSomnus abit, somno dederat nam corpora, surgit,\nFit dolor, ad fratrum cum prece currit opem.\nVenerat, ex aluo tortus deducitur anguis:\nEt Phoebi a nato fratribus ille datur.\nIn crus virus abit, quantum Paeantius heros\nAnte tulit: fratres aduocat ille prece.\nProtinus accurrunt: crus quorum vidit vt alter:\nPutre, ait, est: celeri subsecuitque manu.\nMaurus erat functus hesterni sorte sepulchri\nPro sano huic sectum quod modo putre datur.\nAque viro extincto nuper pes iungitur aegro:\nRem cano, nec dictis est dea vana meis.\nPost ter vt hunc tetigit terque illi carmina dixit\nHuic et opem afflauit numinis ore sui.\nVix admotus erat: quum qualis in arbore ramus,\nHic coit, et gemino constitit ille pede.\nAuctus honor fratrum est, nec corpora sola virorum\nSanabant, ipsas sed quoque saepe feras.\nCura fit hinc medicis: genus hinc defluxit ethruscum,\nNobilium diuum continuitque notam.\nPerstat adhuc: vatum custos decus orbis et vrbis,\nPontificum geminum dum moderatur onus.\n\nFacta manent horum iam nunc, semperque manebunt\nFratres dumque sacri Pieridesque manent.\nPostera mendacem lux promet ab aethere Coruum,\nQua sacer est Crater, qua ferus anguis erit.\nForte dei iussu Noes deduxerat alnum,\nMersaque ab iratis terra madebat aquis.\nAn placata ira est dubitat dum numinis, vndae\nSigna refer nobis, i nigra dixit auis.\nDixit, et e summa patefecit puppe fenestram:\nIlla hac egrediens iussa secuta, volat.\nSicca erat, in numero sed tecta cadauere tellus:\nFit mora, Chaonidem tunc quoque mittit auem.\nProtinus haec ramum felicis gessit oliuae,\nSerus adest Coruus, se soluitque mora.\nVer erat, et lactens pallebat in arbore ficus:\nQuum pater huic iam me fallere queris? ait.\nEs quod aquae signo mihi factus perfide mendax,\nPoena tibi vt par sit, vere sititor eris.\nFirmat dicta deus, senis et dum facta procurat,\nFama hic cum multis sit tibi coruus, ait.\nDixerat: ille polo, qua Crater stabat et anguis:\nFabula quo caderet, sydere sculptus erat.\nLuce quoque hac quisquis, moneo, ne peste capillos,\nNi cupis extrema sorde madere die.\nAn sibi quod templi qui sunt ante hostia manes\nIusta ferunt, fieri talia turba putat?\nCras sibi sed Michael superisque, imisque, benignus,\nVnum de festis rite duobus habet.\nCausa erit et facti, quare sibi quisque cauebit:\nPuraque praecedant tempora, vt ille iubet.\n\nInterea, quoniam sic tempora sacra iubebant,\nAltera distulimus huc tua festa tibi.\nEnse potens rigido, nitida quoque casside fulgens,\nQuando rebellantes pellis in antra manus.\nNe pars vlla vacet: quae sint huic nomina festo:\nCur ue premas monstrum: dum cano: dexter ades.\nNotus eras: ponat sed qua tibi templa Sipontus,\nPostulat antistes, instituitque preces.\nNox erat, in somnis quum vox audita iacenti est,\nGarganus templi det tibi signa mei.\nAdueniunt: vidit pater vt vestigia saxo:\nHic locus est inquit: cernite signa loci.\nSacra parant: viui surgunt de marmore fontes:\nItur ad hos, fusa redditur aeger aqua.\nTempla iugo posuit, tres illis dedicat aras,\nNomen et a facto res tulit ipsa suo.\nSederat in summo mundi fabricator olympo,\nVidit iniqua cohors, indoluitque simul.\nSensit vt ausuros iuuenes noua crimina fratres:\nAtque gigantea bella parare manu.\nMandat vt expellat iuueni, celer induit arma hic:\nEnseque nudato, corripit altus iter.\nInque hostes pendet trepidosque in tartara trudit:\nAtque meret stygiis arbiter esse locis.\nQuodque sub vmbram Erebi deformat corpora, et arcet\nPro nobis miles, bellaque dura gerit:\nMonstra pede impellit, manus hastam haec altera lances\nFert, alio est de queis reddita causa loco.\nPonitur huic templum, fuerant qua prata Neronis,\nLiminaque obrepens foemina mane subit.\n\nScilicet Arsacidum cum horrerent vulnera patres,\nHic vbi habes populos Appula terra tuos.\nConueniunt, et si bello cadat impius hostis,\nVrbe sua genio ponere templa vouent.\nAnnuit hic precibus, successit, vincitur hostis:\nEt Vaticano non procul ara datur.\nPatribus e multis vnus, quia victor auernum\nIlle habet, et iudex manibus aequa refert.\nIussit vt ascendit genibus qui limina supplex:\nA styge depressos crimine tollat auos.\nAra nec hinc longe locat altera dote puellas:\nSi memini causas has quoque musa dedit.\nTertia cur calicem, et tollit cur signa relatum est:\nQua sua, qua piscis nomina vicus habet.\nHac sacra cursores etiam sua luce requirunt:\nNuncius est cursor: nuncius ipse puer.\nScilicet ille deum: patrum hi mandata sequuntur,\nSed colit ille polos, hos sua terra tenet.\nErgo dapes ornant: curant et pocula laeti:\nCausa patet: multae est quod via causa sitis.\nVnde patrum quoties se fert argentea mensis\nVirga: dato est illis imperiosa mero.\nPars putat officio quia Gallus praesidet illi\nVina dari, haecque aliquem de dape verba loqui.\nSancte vigil, cuius tibi nos sic turba sedemus:\nScis quoniam referunt quam bene vina pedes.\nSic tibi pons placeat: sic vrbs quas tradidit, arae:\nSitque tibi moles: tibia sitque diu.\nAudeat et nullus hesterna luce capillos\nPectere: iudaeus sic quoque vicus amet.\n\nQuosque equites celebras: quorum tibi gloria nomen,\nSic referant laudes, accumulentque tuas.\nSeptimus est mensis: tumet et vindemia, quaeso\nSit nobis frugum copia, plusque meri.\nplausu madidae strepit ara coronae:\nVotaque concussa firmat ab arce puer.\nPluribus e mensis remanet mihi lucibus vna\nHieronyme et sacro posceris ipse tuo.\nItur in exquilias, causa est quod conderis illis\nApptior et non est ossibus vrna tuis.\nScilicet est aliis vt mons ille altior vnus:\nSic virtute pares praeteriisse soles.\nInterea os triplex es tu quo magna locutus:\nSi placet ad ripam Tybridis inde refer.\nTraditur hic templum statque hospes dalmata templo:\nHacque tibi ponit debita thura die.\nHaec eadem mutae lux praebet dona fauillae:\nAn quia Mors oculos cernitur ante tuos?\nAn quoniam nigri iudex praecedit Auerni?\nIllius hinc moestis lanx sit vt aequa rogis?\nSunt tua mirantur qui corpora veste carere\nVeste quod es lusus facta sed esse putant.\nPars ait es Syriae quia soles passus et aestus\nPars quia sic veniam tu petis ante deum.\nPurpura sed summi quoque te contexit honoris\nAtque tua alludens fert Leo ad ora manum.\nGessit idem tergo pro amisso pondus Asello:\nEt quanti officio nos docet ille fores.\nPraecipit vt pietas, tuaque vt prudentia cogit.\nDosque animi, et virtus pectoris illa tui.\n\nProsequerer certe rerum monumenta tuarum\nConsiliisque esset debita cura meis.\nOmnia clara tuis sed cum sint acta libellis,\nVanum erat haec causis carminibusque loqui.\nRestat, habes quoniam doctoris nomina summi:\nAbstulerit musis te licet ara meis.\nHoc opus, et mensis, quem nostro carmine soluis:\nPerpetuo curae fiat vt alme tuae.\nExplicit liber nonus.\nIn hoc mense Octobri, qui Domitianus dicebatur, quod in eo Domitianus Imperator natus esset: octauus numerus de anno Romuli verus, verior verificatur in octaua aetate futura: in qua omnes renascemur, resurgendo, et a mortuis redeundo. Estque igitur sacer mensis hic apud Christianos illi aetati in qua domitis hostibus, et non ita credentibus, a Christo iudicabimur. Tutela olim Martis, nunc Simonis Apost.\nQuaeritis vnde notam praesens sibi mensis habebit:\nA numero seruat nomina prisca suo.\nParuaque subsequitur decimis data saecula lunis\nEt sua sortitus iura minora tenet.\nPraeteritisque sui Martis, Venerisque calendis\nAque senum et iuuenum conditione procul.\nTradita Quintili et Sextili tempora linquens\nSeptime ab octauo te videt iste loco.\nAlteriusque licet fuerit stimulatus honore\nAd data constanti pectore signa manet.\nNullaque cura fuit: numeri dum nomine laetus:\nTempora cum titulo continuare ducis.\n\nNam foret in precio cum gratia magna potentum:\nAltaque Maiestas, claraque fama ducum.\nHorum facta sui possent vt scire nepotes,\nQuaerebant titulis saecula longa dare.\nCoeptaque digestis hinc poni nomina fastis:\nTemporaque ascribi, distribuique nota.\nSic datus Augusto, sic magno mensis Iulo:\nHoc et erant digni posteritate legi.\nHincque Titi frater, dominusque deusque vocari\nDum cupit: ex illis tertia iura tulit.\nQui quoniam hoc ortus fuerat, quia victor in illo:\nHunc quoque constituit rebus habere suis.\nNempe triumphanti dederat Germania laurum:\nEt noua September nomina nactus erat.\nQuum sic, natalis quoniam meus alter ab illo est,\nIam sit et October Dommitianus, ait.\nDicti aderant menses, sed neuter mansit in anno:\nQuodque olim ante ducem, nunc quoque nomen habent.\nAt quia sacra cano veteres non qualia vates:\nFas erit hic etiam munus vt inde ferat.\nExpulerat fraudes deus huc demissus ab alto:\nReddideratque omnes rebus et ore suos.\nScilicet immanem monitu superauerat anguem:\nAuthorem et sceleris legibus vltus erat.\nPertuleratque odium, liuoris passus et arma,\nPro populo occiderat victima vera suo.\nLuridaque horrebant victorem tartara regem:\nAtque erat inuito viuus vt ante cane.\nTempus quum inquit, erit quo corpora vestra redibunt:\nIudicii faciem sed subitura mei.\n\nErgo quod illius Maiestas iura parabit:\nEt precium meriti maxima cuique dabit.\nOctauo hic mensis nunc tempora debeat aeuo:\nIn quo nostra laeuis corpora reddet humus.\nAt sit vt octauis de coelo prospera coeptis:\nEt regat impulsae per freta vela rati\nTollit clara polo prima se luce corona:\nSyderis et causam candida virgo facit.\nIamque parens axem formosa intrarat Olympi:\nGrandeque in assumpto corpore numen erat.\nDe solio quum sic superis ad verba vocatis,\nNatus ait: diuum caetera turba silet.\nGaudia (ceu par est) coelestes sumite mecum:\nMuneraque ad matris ora referte meae.\nHaec est illa suo quae impleuit numine regnum:\nQuaeque vetat nostras sorte vacare domos.\nQuod modo pollicitus sum, coelum maxima cepit.\nEt regina manu debita sceptra tenet.\nRestat vt imponam capiti de more coronam:\nQuam ferat e summo conspicienda polo.\nAtque nouem quoniam coelum patet orbibus orbi:\nQuamlibet e gemmis splendeat illa nouem.\nSederat illa loco, cepit quum e sole coronam:\nEt capta tales edidit ore sonos.\nVt taceam ante chaos quod tu cum patre sedebas:\nQuodque mihi e multis millibus vna parens.\nQuodque in me nato tu mater cognita virgo:\nQuod duce te dicor morte piasse nefas.\nVana Ariadneae fiant vt signa coronae:\nFabula quae ignaros prisca fefellit auos.\n\nAccipe coelestis iam praemia debita lactis:\nSitque tibi solis tota corona mei.\nQuae, quoniam ille nouem mundi terit orbibus arces\nDigna quibus sola es: ter tibi terna micet.\nDixit, et imposuit capiti vix ille sedentis,\nQuum quot erant gemmae tot micuere faces.\nEx illo et, facti sint vt monumenta, puellae:\nHuius habent vitreas relligione notas.\nEcce polo octauis modo quae splendere calendis\nCoeperat, Aurora tota sequente micat.\nIpse sed agrestis videt hanc dum mane supinus\nEt quae sint secum tempora forte putat.\nStrimoniae cinxere grues longo ordine coelum:\nOstendit clamans, continuitque manum.\nAtque dies inquit iam sementina rediuit\nHactenus, et iunctos increpat ille boues.\nAltera post primam lux latas lumine terras\nSparserat, et rebus non color vnus erat.\nAd sacra poscebat patefacto limine diuus\nThura: deus plagas cui dedit ipse suas.\nInque vicem tenerae properabant mane puellae\nQua petit irriguas pensilis hortus aquas.\nSiue quod instar in his frons stigmatis ipsa rubebat:\nQuod prius a fixo numine sanctus habet.\nVulnere seu sacro circum manante cruore\nHuic quod corpus hyat flos vt hyare solet.\nQuaelibet ex illis flores ponebat in horto:\nGraia quibus gratae nomina frondis erant.\nQuodque insunt sanctis radiantia vulnera plantis:\nApta erat haec herbis arboribusque dies.\n\nTemporaque haec olitor, haec obseruabat arator.\nIlle olus vt ponat semen et iste solo.\nHoc et qui ramum ramo, ingeniosus adoptat:\nArboribusque infert poma aliena facit.\nQuaque ibas cultos referebant semen in agros\nEt iuga portabant, duraque aratra boues.\nVerbaque erant vulgi: Francisco semina mitto:\nAtque illa optabat condere arator humo.\nMane erat, et diui stabant, solennia templo:\nCum face erant flores et senis ante pedes.\nIngreditur sacram ille aedem et prope limina sancta\nSparsus aqua accensos constitit ante focos.\nLiba sacrum dederat, tauros adiungit aratro:\nPerque nouos sulcos semina lecta iacit.\nDumque iacit, cupidus segetis sit laeta precatur:\nPerque nouos sulcos prospera verba refert.\nInde hac ruricolas affatur voce iuuencos.\nPergite sementis vota peracta dabit.\nPlena coronatos tunc ad praesepia sistam:\nSentiet et nullum vomere vulnus humus.\nSic ait: et demum post hac semente peracta\nGaudet, et agricolis ocia bobus agit.\nCum tamen ante Ceres fuerit dea prisca colonis:\nTerraque: queis semen votaque certa dabant.\nPostulor huic vsus dederit cur talia, frater\nEt mendicatum cur petit ore cibum.\nOptant quodque alii, tantoque labore paratur:\nAes cur ille putat tangere triste nefas.\nCuncta canam, mons est, veteres dixere Lauernam:\nTurba lauernicolas nominat vnde patres.\n\nEst specus hic ingens: vastumque recessibus antrum:\nVixque homini rupes, vix adeunda feris.\nInspicias saxum praecinctum horrentibus vmbris:\nInspecto, affirmes numen inesse loco.\nHoc pater incoluit, festum prope culta ferebat\nAra crucis, quum sic supplicat ante deum.\nSi mihi pura fides, tua si mandata secutus:\nTe vt venerer, supplex haec pius antra colo.\nSis licet immensus: sim quamuis ipse pusillus:\nDa deus vt plagas sortiar ipse tuas.\nIn prece sic fuerat tendens ad sydera palmas:\nQuum subito ardentes promicuere faces.\nSuspicit, huic genius: Seraphim sacra nuncupat aetas:\nQuum sic, vnde senex nomina cepit, ait.\nIlle ego sum cuius te transformabis amore,\nVt transformatus vulnera nostra feras.\nSignifer atque meus terrebis numine manes:\nSanctaque eris nostrae tu quoque cura foris.\nNon tibi certa domus, non aeris diuitis vsus\nMore auium optati sorte fruere cibi.\nQuum libet agricolis demittes aethere nimbos:\nEt poterÃ­s nubes voce fugare tua.\nInde tibi ad sacrum florebit vinea nostrum:\nQuumque voles per me facta erit vnda merum.\nDixit: eratque deus, tremuere cacumina montis:\nVisaque erat patris lambere flamma caput.\nVt poterat, spectat pectusque alasque loquentis\nAtque deum agnoscit, signaque certa dei,\nInde suum passo summittit corpore vultum:\nMira cano, quino vulnere scriptus erat.\n\nQuales mane, noui, sole ingrediente fenestram:\nSe radii effundunt: impediuntque domum.\nHaud secus ipsa dei ligno exorientia fixi\nVulnera, tunc artus impediere viri.\nNuminis his tactus stabat patientis imago:\nIctus perque manus pectora perque pedes.\nFesta quod ergo senis prope sementina petebat\nSemina: quod viuit fruge, latetque deus.\nQuodque dei ille esset lethum pia forma ferentis:\nCorporeque haererent vulnera, vt herba solo.\nVt decet, agrestes sibi rem traxere minores:\nPro Cerere et terra dant sua thura seni.\nAtque suis sulcis quum semina mandat arator:\nDa pater his auctus, proueniantque rogat.\nTempore dehinc imbres veniant et tempore soles\nAnteque dum serimus sit sine nube dies.\nAtque vbi iam foeti fuerint sementibus agri:\nSpica sit his pinguis, luxurientque minus.\nSic sed vt ipsa seges, procul a rubigine crescat:\nDumque haeret nullo procubet vsta gelu.\nVerbaque, quae antiqui dicebant ante coloni:\nAddit, et huic melius tradere farra putat.\nSacraque quod Cereris fuerant communia Baccho:\nVndam quodque nouo verterat iste mero.\nProxima subiungit, fac vinea certet aristis:\nCalcatisque vuis plurima musta fluant.\nFecerit vua merum, complebunt horrea messes:\nQuae petat inde tuus dona minister erunt.\nArea qua diues, diues vindemia fiet:\nVsque licet poscat, tempore vota feret.\n\nDixerat, euenit, tutela fit ille colonis:\nPauper erat, ne sit, dona rogator habet.\nTemporeque aut agris errat, datque area fruges:\nAut quacumque lacus feruida musta tenent.\nAut fora inops intrat: lustratque aliena per vrbem\nLimina, et obliquo postulat ore cibum.\nEt modo habet peram: modo onustum ducit asellum:\nRes aut poscit emi: cum minus aera petat.\nScilicet aere emptus deus est, corrumpimur auro:\nHincque nefas nummum tangere triste putat.\nVnde sed est habitus, quis cinctum repperit ipsum:\nCur ue illis velent vincula rara pedes.\nQuid ve breuis tonsura, tegat cur summa cucullus\nCur nota versa placet, vitaque parca, canam.\nVenerat huic aetas, animus, moresque iuuentae:\nVanaque nec curis tempora certa suis.\nSeu superis visum sic, vt sua sacra iuuarent:\nSeu quia non alio sydere natus erat.\nConfusae tactus vitae, morumque pudore,\nPectore concepit numina sacra suo.\nAtque deo plenus populos vrbesque perosus,\nDeseruit celeri patria tecta fuga.\nDum fugit inquit: opes sunt nobis causa malorum:\nDiues erat pauper maluit esse deus.\nContigerat syluas, semotaque lustra ferarum:\nErgo quae laedunt, abiiciamus ait.\nCorporeque imprimis preciosus cedat amictus:\nQuicquid et ad cultus criminis ante fuit.\nCausa mihi erroris deponite vincula plantae:\nIteque iam nudi per loca nuda pedes.\n\nQuique vagi circum funduntur colla capilli:\nTempora sint circum parua corona mihi.\nMore meo agresti capiti tollatur amictus:\nTortilis in nodos cingula funis eant.\nNe ue mihi possit nomen quoque voce nocere:\nDictus Ioannes non ero, francus ero.\nEt quia mensa trahit: trahit et nos potus ab ara:\nNota sit vt primi sic quoque causa cibi.\nPraebeat herba dapes, currentia flumina potum:\nAntra domum, studium sydera, saxa torum.\nDixerat: et laetus paucis viuebat in antro:\nOrdinis et factus causa minoris erat.\nVenit in exemplum: ceperunt iura ministri:\nInque habitus toto corpore sanctus erat.\nSic mores venere pii: sic sydera curae:\nHac via ad Elysium lege reperta fuit.\nQuo fugit heu, ritus? mutarunt saecula factum:\nPeneque secessit sanctior ille furor.\nScilicet et longo pietas corrumpitur vsu:\nMoribus et sanctis longa senecta nocet.\n\nNam quibus ah, fuerant soleae satis ante salignae:\nMolliter in plantas rursus aluta redit.\nExquiruntur opes, et equus, torus vnus et alter:\nAtque placet rerum commoditate frui.\nAera manu tangunt, paupertasque illa recessit:\nSi placet, ad fratres iam precor illa redi.\nDicta quoque ipsorum patientia filia fratrum:\nHei mihi, quam raros nunc habet illa patres.\nSed quo culpa ruis? iam mos, reuocatur et ordo:\nNumineque hoc factum credimus esse dei.\n\nStant pede, sed nudo, lana fit acutus amictus:\nAtque placet squallor, tectaque plena situ.\nMensaque sunt frondes: potus quasi fluminis vndae:\nEt mendicatus, panis in ora cibus.\nVasa rubens tellus: hirsutae stragula pelles:\nNudaque arenosi fluminis vlua torus.\nLiuor et vt latret, reuocata est vita minorum:\nGrataque principibus, numinibusque manet.\nHinc vbi iam radios Hyperion ducet ab undis:\nAureaque igniferos ad iuga iunget equos.\nIpsa licet pluuio lux humida palleat austro:\nPleiades vtque micent non tamen imber erit.\nAst vbi iam plenis veniet lux vltima nonis\nIdibus et non dum fulserit orta dies.\nMane deum matris coelo exoriente corona:\nCuncta quibus subsunt, agminibusque petunt:\nFlatibus aeolii mutant sua limina venti,\nQuisquis es, in portum qui mare findis, abi.\nIlli vt mutantur, sic mutant aequora fluctus.\nNec facies horum est vna, nec vna maris.\nQui capit a nonis venientes lucifer idus,\nHunc Romane caue, fluctibus ater erat.\nSiue quod exceptis iratus sordibus, amnis\nIntulit vltrices in loca nota manus.\nSiue quod hesternis veniebat ab imbribus auctus:\nLux erat in fatis haec quoque Roma tuis.\nScilicet in proprium conuertit cornua vulnus:\nDeucalioneis ille superbus aquis.\nErgo per arua furens torrente potentior omni\nTurgidus epotis magna sonabat aquis.\n\nCum stabulisque pecus, syluasque, et saxa trahebat:\nVorticibus densis flexus ab amne latus.\nTectaque deiiciens, per templa ruebat, et aras:\nAgmine damnosus fluminibusque ferox.\nAtque deo inuito, coeloque iratus, et vrbi,\nIn multis aestu trux erat ille locis.\nIllaque mugitu implebat, terrensque fugansque\nLiber vt in septis taurus arena tuis.\nPars pede, pars celeri quaerebat cedere cymba,\nPars sua clamabat, mersa quod amne domus.\nPluribus heu colles, et culmina tecta fuerunt:\nAedibus obsessis vel via pontus erat.\nPro populo pisces tractus habuere viarum\nFasque erat in media lintribus vrbe vehi.\nInterea, superante suis incursibus amne,\nGurgide ab iniecto diripiuntur opes.\nAlta quidem quondam vix duro victa sub hoste\nRoma, per excidium tam fera damna tulit.\nTalibus Aeacides, conuersa viribus hasta,\nOppressit phrygias ad Simeonta manus.\nDenique diffusas sibi ripa coercuit vndas:\nAdditus et fastis lucifer ater erat.\nMore tuo excessus tulerant iam Nile tabellas:\nAlteraque in roseo venerat axe dies.\nQuum modo quae coelo tulerat radiantia Cetus\nRostra, sub aequoreas illa ferebat aquas.\nTertia vbi aspiciet prono fugientia mundo\nSydera, res radiis restituetque dies.\nPomifer autumnus spatio se diuidet aequo:\nPar et praeterito quod venit illud erit.\nDux quoque lanigeri gregis illo tempore coelo\nCedet, et Oceani vellera tinget aquis.\nQuam bene Roma tuus ceu missus ab aethere pastor\nTunc et commissas sanctus habebit oues.\nScilicet vt lassis posset succurrere rebus:\nPro grege iam pridem numine lectus erat.\nNam vix grande senex penetrale intrauerat: inde\nReddita quum vox est, vrbs habet alma patrem.\nAtque mora optatis nocte est non amplius vna:\nAmplius amissas ne quereremur opes.\nErgo suos currus Phoebus properantius egit\nGaudiaque ad rerum praecipitauit aequos.\nCernite iam dignis quam nunc tribuantur honores\nPaceque Maiestas quam quoque magna redit.\nNempe tuus titulus rerum est mensura tuarum\nOcia dum terris, ocia reddis aquis.\nFratribus e geminis hinc Paule es Tertius idem:\nNomen et hic, claues tradidit ille suas.\nNullus enim poterat moderantius aequore tanto\nAd portum Cymbae tradere vela tuae.\nTe penes imperii diuini cura manebit:\nHaec tua digna domus frena tenere manu.\nCoelesti interea mente haec dum sancte gubernas:\nEt te Roma decus sanguinis esse putat.\nFelix terra diu, serum te cernat Olympus:\nNatalemque tuum nunciet ara frequens.\nIdibus e toto restant tres ordine luces:\nScorpius et media de tribus optat iter.\nTristia deflebat Pharios Iudaea per agros:\nVera canam, dictis fabula nulla meis.\n\nFas vt erat magnos deducere monte capellas:\nAtque humiles reges tunc habitare casas.\nForte greges viridi pascebat gramine Moses:\nRureque mulcebat carmine doctus oues.\nEcce polo rutilas vidit descendere flammas:\nInque ipsum labi, conuoluique rubum.\nAugur erat: quercus sit vt recubabat in vmbra:\nSurgit humo prudens, prodigiumque notat.\nProximus accedit, spectatque, stupetque, videndo:\nSiste gradum subito quum facis ignis ait.\nSiste gradum repetit (flammam prope venerat ille)\nSacra deo, haec nudo est terra adeunda pede.\nConstitit admonitus, soluitque hic vincula plantis:\nFitque prope, at vultum tendere flamma vetat.\nQuod licet in gremio frontem deponit, et ora:\nQuodque petis dixit, te rogo flamma mone.\nTunc ea scis inquit, mea plebs Nili errat in agris:\nTuta sit vt per te regis ad ora veni.\nDicque deum timeat, dic nostris consulat aris:\nSummaque, sit populo parcat ut ille meo.\nMollieris dictis: iuga sint mihi proxima templum:\nThura quibus flammis, et bouis exta dabis.\nFinierat: signum uerus da credar ut inquit:\nDic ait, in dextra quid tibi? uirga refert.\nProiice; proiecit, proiecta exiuit in anguem:\nAccipe ait, cepit, uirgaque ab angue redit.\nConde manum gremio, iussum facit: attrahe dixit:\nDe gremio putrem rettulit ille manum.\nConde iterum dixit, condit, rursum extrahe, traxit\nReddita quum proprio dextra nitore fuit.\n\nDicta recusabit, haec dixit signa mouebunt:\nPrimaque si renuent, vota, secunda dabunt.\nDixerat: in tenues quum flamma euanuit auras:\nRestitit et viridis, ceu rubus ante fuit.\nVesper erat, longis clauduntur ouilia septis:\nObuius et fratri mane peracta refert.\nRegis ad ora abeunt: Pharaonis nomina regis:\nIn superos quo non durior alter erat.\nVt venere ferunt mandatum, signa requirit:\nTunc sic ille, deo si datur ara, dabo.\nAra sed haec mons sit, non fallam rettulit, ara\nMons erit, a signis si mihi verus eris.\nProiicit hic virgam, tortum formatur in anguem:\nAbnuit, e gremio rettulit ille manum.\nRisit facta ferox: dum ridet mandat adesse\nHaec dare qui magico carmine doctus erat.\nCondiderat dextram, pariterque retexerat illam:\nFacta eadem et vera visa fuere fide.\nIecit ut hic geminas uirgas, riguere dracones:\nIecerat hic unam, deuorat una duas.\nIra ducem tetigit, rubuitque hoc omine uinci:\nVota negat, Moses sit deus ultor ait.\nVix ea finierat, quum summi uertice coeli\nConstitit, et terrae protulit ista deus.\nHis ego te manibus tellus si mole redemi:\nCumque feris, montes, fluminaque ipsa, dedi.\nVt colar, et nostras non desint exta per aras:\nLiberaque ad sanctam gens mea pergat humum.\nQuae moueant diri praecordia ferrea regis\nMonstra feras: monstris ora nec una dabis.\n\nDixerat, a dicto Nili septemplicis alueus\nFundit aquas, fusis terra madescit aquis.\nInque modum matris, diuersas concipit intus\nImbre feras: culices haeque fuere prius.\nAdmiratus erat, durusque irriserat illos\nRex, deus et dixit nomen inertis habet.\nQuum subito diri sinuosis orbibus angues\nAttolluntur humo, regis et ora petunt.\nSpectat, et heus cedens vos dudum vidimus, inquit,\nRursus humus nixa est: Scorpius ortus erat.\nProsilit in regem letalis acumine caudae,\nIlle timet, motus iussa timore facit.\nTunc deus en regem commouit Scorpius, inquit:\nParuit et tellus, monsque fit ara mihi.\nFas vt erit, rerum fieri monumenta iubemus:\nVix ea, quum coelo transtulit ille feram.\nAtque vt erat regi metuendus Scorpius: illic\nSic sibi bis stellas quinque nouemque tulit.\nProximus aetherias vbi curru ascenderit arces\nPhoebus, et in nitidis aureus ibit equis.\nOra licet coelet condatque in nubila vultum:\nNon dabit e coelo, quas minitatur, aquas.\nRoscida Tithoni rorare vbi coeperit vxor:\nPictaque luciferis frena dabuntur equis.\nIn mare prosiliet geminis de piscibus alter:\nNatalesque suo more natabit aquas.\nEst sed vter quaeris, non est hic proximus austro:\nVt taceam qui sit: iam puto notus erit.\nCandidus auratos radios quum effuderit orbis:\nAurora et biiugis vecta redibit equis.\n\nSi quis erit, laeuam qui coxam in virgine quaerat:\nDicet heri micuit, hac latet illa die.\nHinc vbi ter tenebras Hyperion luce fugarit:\nCunctaque reddiderit gentibus orta dies.\nEst pueri in Luca iam vestra merenda caduca:\nPlebs ait: indicium cui noua ficus erat.\nPlebs licet haec dicat, tamen illam saepe requirunt,\nAtque obstant verbo, comminuuntque fidem.\nInterea a ferula reuocantur mane magistri:\nPlusque hoc quam dudum rapta merenda dolet.\nErgo deae plectrum, studiumque, resumite vestrum:\nEt noua compositis ponite serta comis.\nInque chorum et numerum secretaque ad antra redite:\nLux quoque vos quoniam versibus ipsa vocat.\nEt quia seu leges, seu carmina forte placebunt:\nHic capit aonias mollis arena deas.\nPectora doctorum praecedant sacra virorum:\nArdor ab his studiis eliciendus erit.\nQuicumque ergo illis nomen profitetur et artem\nDet positis supplex thura precesque focis.\nAt tu quem sacri vates finxere iuuencum\nAltera qui et Phoebi munera pictor habes.\nIpse mone, doctae cur intermissa sorores\nTempora, te studiis adueniente, petunt.\nHaec ego, mugitu quum protinus impulit auras:\nAtque oculos bouifer constitit ante meos.\nInque suum ex illo conuertens lumina vatem.\nEdidit hos placidos ore priore sonos.\nInstruat vnde tuum Romani conditor anni\nMusa opus, hos memori percipe mente sonos.\n\nVt patribus studium nostris fuit ante sacrorum:\nSic amor augendae relligionis erat.\nMultaque priscorum fuerant quae condita fastis:\nAd sacra traxerunt plebe sinente sua.\nAnte quod his igitur Quintilis prima vacabat:\nProxima quod soli terga leonis erant.\nIpse suum sceptrum ponebat mane senator:\nNec fora Marte aderant litigiosa suo.\nQuaeque suo cantu lassarant antra sorores:\nOcia quaerebant tempore certa lyrae.\nRitus ab his veterum nostros descendit in annos:\nFactaque posteritas prisca secuta nouis.\nScilicet alterno succedunt cuncta labore:\nEt nihil est quod non constet in orbe vice.\nAspice vt hybernis veniat post lucibus aestas:\nVtque locos mutet noxque, diesque, suos.\nErgo quod Octobris reuocabant idibus acta:\nIdibus Octobris quod sacra iuncta mihi.\nPatribus hinc visum reuocare huc tempora nostris\nAtque mihi hos titulos, officiumque, dare.\nHinc nunc ora meam facundus soluit ad aram:\nInque artes laudes eloquiumque facit.\nStantque mihi electi, dum mens placatur Olympi:\nCuraque fit studiis me veniente nouis.\nFinierat, vates te cum pictore salutat:\nNum ne inquam et vates tu quoque pictor eras?\nNe mirere inquit, par est pictura poesi:\nQuodque manu pictor voce poeta facit.\nEst et Homerus idem, rem si petis, est et Apelles:\nDum canit hic versus: dum linit ille notas.\n\nSaxa nec a coelo nisi primum picta cauantur:\nHoc facit ex auro qui quoque texta notat.\nDenique si inspicies: rara est ars: pingere quae non\nVisa sit ipsa prius quam sibi tractet opus.\nInde mihi artifices non nulli munera debent,\nNe pateat tantum vatibus ara meis.\nDixerat, et dictis rerum quaesita patebant:\nCaetera quum hac instans voce secutus eram.\nVerum culta locis tua cum sit pluribus ara:\nDic tibi in alterius cur damus aede preces?\nLuce tua Eustachius thus et Capitolia poscunt:\nHicque est causidicis, vatibus ille locus.\nSit licet ara mihi non vno tradita templo:\nFas erat hic illa commodiore frui.\nScilicet Eustachius prope spectat templa Mineruae:\nHinc et Gymnasium est, sum mediusque, refert.\nHic seu lege iuuat, seu carmine bella mouere:\nExcipit aonias mollis arena deas.\nAd Capitolinos coeli datur ara penates:\nIus quia conscripsi: nomen et inde tuli.\nHinc me Scriba colit, graditur consultor ad illam:\nThuraque causidicus iuncta clientis habet.\nConsultique viri assistunt: his iura leguntur:\nAdmonitusque audit lecta corona suos.\nDe stipe collecta transcripto e more libello\nDona ferunt faculas, interiusque sedent.\nOcia praeterea quia vult ante omnia Phoebus:\nPaceque compositos et sine lite dies.\nGarrula sollicitas exercet Curia causas:\nVerbaque clamosi litigiosa fori.\n\nFas, qui lite latrant, et qui sub Apolline cantant:\nIn lare diuerso tradere dona fuit.\nCera piperque datur, tetigisti munera quando,\nCur dent illa tua dic quoque quaeso die?\nHaec ego dicebam quum sic mihi rettulit ille:\nHaec quoque erit dubia cognita causa tuo.\nCuria amat reditus: sibi quid sit et vtile quaerit:\nPrincipiisque suis omina laeta petit.\nIanus mella dabat, dabat aes sit vt omen in illis:\nCum veniat primis fascibus ille dies.\nMense tribus terno repetunt sua dona secures:\nEt proprias illis exhibet ara preces.\nA Iani ergo omen capiunt haec facta calendis:\nVsus et incepti muneris inde venit.\nCeraque pro melle est, et quae sunt addita cerae:\nAuspicium et capto munere quisque facit.\nDet licet ipse inito quoque munus honore sacerdos\nCausa erit haec donis debita sola meis.\nFinierat, quum sic ego vulgi verba putabam:\nAudieris, veris proxima nempe putes.\nCera ait est lucrum, lucrum sibi Curia poscit:\nOra piper mordet, lis quoque mordet opes.\nSunt qui pene eadem (quamquam tua dicta probemus)\nAddant, vera, ioco, nec minus esse ferant.\nSpicula apes et mel gestant, cum melle locuti\nCausidici a tergo spicula semper habent.\nDesieram, risit, sed tu quia pictor es inquam:\nFactaque sunt animo cognita prisca tuo.\nCum scelus ante foret, depingi templa figuris:\nParque deo, candor staret in aede dei.\n\nCur modo pinguntur? tholus et qua tollitur arae:\nBis duo cur estis? cur ue biformis honor.\nAnte coli patres dixit: vetuere figuras:\nNemo quod humani viderat ora dei.\nFugerat Herodem cum nato mater, et ad te\nVenerat Aegypto Nile beate tua.\nIam parat vt redeat, rediturae in tecta paranti\nQuum pharium matri talia vulgus ait.\nCernere vt absentes liceat, nec abesse putemus:\nFas sit in effigie numen vtrumque coli.\nDixerat, assensit gestabat candida natum:\nCepit ab his vultus vna tabella duos.\nOccidit obprobrio crudelia funera passus:\nIsta pia illachrymans quum mihi mater ait.\nScis quam grata tibi fuerint mea munera Luca:\nQuam quoque sis docta tu scio et ipsa manu.\nSi didicisse potes per me tot scripta magistram,\nQuodque deum peperi: nuncia quodque tuli.\nSola habet vt minuat longos pictura dolores:\nMatribus et natos reddere sola potest.\nPinge meum: absentis satis est si stabit imago:\nHei mihi, sic etiam quam graue vulnus erit.\nCeram ego complectar pro nato, atque oscula figam:\nEt dicam inspiciens tu mihi talis eras.\nHasque manus, hosque ipse oculos, haec ora ferebas:\nHaec suberat flauae barba bisulca comae.\nSic digitos tollis, nec vestis dissidet ipsa.\nRaraque velabant sic quoque vincla pedes.\nTalia dicebat, pingebat talia dextra:\nPerque meum partes laeta probauit opus.\n\nMox et ab assumpta est reuocata coloribus a me\nFratribus: et per me plurima picta locis.\nQuod dea permisit, deus est quod denique passus:\nApprobat hoc pietas: posteritasque facit.\nVisa mouent animos, et quos non littera tangit,\nPicta trahunt: faciles alliciuntque preces.\nBis duo erant Mosi, scripsit quum carmina, testes:\nPer totidem natus virgine scripta probat.\nSistimur in summa picti testudine templi:\nPar locus hic, cunctis vt pateamus, erat.\nVna tamen studium monstrat: forma altera vultum:\nIussit vt exilium cui sua Pathmos erat.\nNanque Helicona sacris de coelo, astrisque sopore\nVatibus ille tulit: materiamque dedit.\nHinc mihi formosus tollit sua cornua taurus:\nVictima quod cecini cur deus ipse foret.\nCui iuba magnanimi fulget stellata leonis:\nScripsit vt hic stygio victor ab orbe redit.\nAltius humanis quia fert vestigia terris:\nQui venit, hunc ales tollit adunca Iouis.\nVltimus aetherei recitat cunabula partus:\nCumque deo puero, pene fit ipse puer.\nSic quod mente vna sumus haec diuersa secuti:\nQuas colitis formas tradidit ara duas.\nDixit: et in summa sedit testudine templi:\nDeque mihi totidem, quot canit, vnus erat.\nDeciderat coeli madidus vindemitor axe,\nInque suum septum pastor agebat oues.\nAtque breues lintres fumosa in tecta ferebant\nPraelaque erant paruis curua recepta casis.\n\nDoliaque eiectis feruebant turgida spumis:\nNominaque his stabant, ad numerumque notae.\nQuaeque remanserunt secti fragmenta racemi\nFiebant pueris praeda colona tuis.\nQuum sua deposita tendebat retia corbe\nRusticus, vt tenta praemia casse ferat.\nInterea pulsis quae lux est altera stellis:\nCernet ab his ingens aequor adire lupum.\nVsibus Aegubii fuerat mihi cognitus hospes,\nHac et luce domum venerat ille meam.\nExcipitur mensa: dapibusque ex ordine functi,\nMiscuimus multis seria pauca iocis.\nProxima erat multos incidua sylua per annos\nIlle ait, atque ingens hic lupus horror erat.\nNon secus ac olim sus est Chalidonius: aris\nTunc quum casta suis spreta Diana dolet.\nRura sua indutus galea repetebat arator:\nSic quoque non tutus tunc sibi visus erat.\nVenerat armatus capulum tractabat aratri.\nPerque nouos sulcos hastaque et ensis erat.\nProque sua virga signabat iugera pilo\nSumptaque de clypeo farra dabantur humo.\nIpse suae ciuis seruabat limina portae:\nClauserat et natos non minus ante lare.\nSaepe quidem media praetor de lite recessit,\nTractus ab officio seditione lupi.\nVenerat huc nuper, fecit cui nomina francus:\nSyluam adit, e sylua protulit ille caput.\nQualis in Alciden trux Cerberus agmine, talis\nIuit in astantem protinus ille senem.\n\nSiue tamen superum iussu, seu patris honore:\nSic vt erat: visi flectitur ante pedes.\nAtque sua cauda plectebat terga, velutque\nDelicti veniam poscere visus erat.\nHoc pater vt vidit, rabiemque et crimina pone\nCaedis ait: dictis annuit ille uiri.\nQuodque putant mirum, plaudit dum colla disertus,\nSurge ait, ad vocem sustulit ille caput.\nFrater eris dixit, cepit cognomina fratris,\nAddidit et ciuis suscipe iura, tulit.\nA sylua, ex illo, tota est exceptus ab vrbe:\nFitque nouus pueris, virginibusque iocus.\nIam sua bis Phoebus per signa reduxerat orbem:\nVua bis et fuerat bisque peracta seges:\nQuum cadit hic morbo, ciues doluere cadente,\nHuncque gemunt, lachrymis nec modus vllus erat.\nIudicis ora tacent, nec festa theatra patebant:\nFacta deum tangunt, fertque sub astra lupum.\nAspicit hunc populus, lachrymasque, et tristia, ponit:\nNostraque adhuc coelo viuere turba putat.\nFinierat, surgit, surgenti candide dixi\nDi dent in patria tempora longa tua.\nHac quoque summa Hyades ponti vada luce subibunt:\nAque illis pleno hic ore bibentur aquae.\nQuique flat a gelido Borea nigra nubila surgent:\nHorridaque ex illis aequore fiet hyems.\nNon sit at illa licet, quae tertia tempora poscit:\nSole nitens orto Libra mouebit aquas.\nTer iubar aethereo quum Phoebus ab orbe reducet\nLoraque ter dederit curribus inde suis.\n\nCrure cohortis auis, seu mas, seu foemina, dextro\nTollitur, at mas est, mandat vt ipsa fides.\nMorte Cephas dixit peragam tua iussa magister\nSi sit opus, potius quam tua facta negem.\nTunc ait ille, ter haec fient mendacia fient:\nAnte auis hinc tibi quam nunciet ore diem.\nCaptus erat, sequitur spatiosa per atria captum:\nTerque negat, volucris nuncia lucis erat.\nAudit vt ille, memor ducens suspiria, fleuit\nSydera (adhuc terris Aenea) cepit auis.\nAnte licet coelum cristatus adiuerit ales,\nHanc causam haec aetas syderis esse putat.\nTertia lux oritur, da pellibus ocia Cerdo:\nPraecipit haec curis aequa Minerua tuis.\nQuod dabat illa tibi placato numine quondam:\nFratres hoc aris illius aede dabunt.\nNam super ara illam sacra est pietate duorum:\nApta preci: sed non ambitiosa focis.\nQuid dedit hanc illis, cur sunt tutela suorum:\nNon caret ad causam viribus illa suis.\nNamque dei nutu, commercia sancta secuti,\nAmbo Roma tuos incoluere lares.\nForte recesserunt: ars discitur, vsus ab illa est:\nCum miser illorum pauper vterque foret.\nApta peregrini faciebant vincula plantis,\nVtque exacta his ars sic proba vita fuit.\nIbat ad hos multus de multis partibus hospes:\nHi clam iura dei magnaque facta docent.\nArtificesque aderant constanti pectore coeli\nQuasque tegunt plantas ad sacra nostra trahunt.\n\nAudit vt hoc liuor, furit, et ceu pellis ab illis\nScinditur, in partes diuidit ense cutem.\nQuaeque homines traxit coelesti subula filo.\n(Ceu stat adhuc) digitis fixa cruenta fuit.\nIlla quod his coelum dedit: ars quod repperit aram:\nProtegit artifices frater vterque suos.\nEt socios audit, nec inania vota relinquunt:\nQuisquis, si puras tendis in aede manus.\nIllis ergo dabis fumosum thuris honorem:\nSeu fueris captus numine, siue comes.\nIunge precem: iuncta fient bene vincula plantis:\nEt veteri Tichio par eris arte tua.\nRore igitur sparsus mihi crimina demite fratres,\nQuamlibet et doctas dic date in arte manus.\nLucraque non desint, nec desint tempora lucris:\nEt valeant cubiti, dissiliantque frequens.\nQuaeque polum vobis habitandum tradit et aram,\nTraiiciat digitos subula nulla meos.\nNullus et in dentes descendat frigore torpor:\nDum trahitur pellis, decutiturque luto.\nVerba dedi emptori: pro pelle est subdita pellis:\nRaraque sunt soleis tradita fila meis.\nSi qua etiam vobis periuria facta citatis:\nOmnia per fluctus irrita ventus agat.\nTalibus a dictis paruae stipis adiice munus:\nReddat vt hoc auctum quae calet ara tibi.\nVidi ego qui fecit, paruo post tempore ditem.\nLucra per et doctas continuisse manus.\nFeceris et cernes faciem non aeris illam,\nGrata erat hesterna quae tibi forte die.\n\nNe mirere, Vrsae qui a cauda nomina cepit,\nTotus in aequoreas praecipitatur aquas.\nIncipit et mordax sensim succedere frigus\nSeque tepor coelat, pene sequente gelu.\nPhoebus vbi eois nitidum reuocauerit ortum:\nPlenaque per terras omnia lucis erunt.\nAngue manus nexas sublimis ab aethere tollet:\nSydere qui lapso pectora vertit equo.\nErgo vbi iure nouo positis iam fortibus armis:\nLege placet superis eloquioque suis.\nNubibus abruptis missaque ex aethere flamma,\nAudito qui iam numine mitis erat.\nAnte ait ense manus, verbo os iam fulminet, agnus,\nDicar ab angue, inquit, corripuitque viam,\nIam tuba erat populis: testis sit sapphica Lesbos:\nHospitis optatos quum subit ille lares.\nSenserat hic anguem, populis, quem senserat, idem\nArte domat: sacro profueratque sono.\nQuum deus hunc velo gestari immanibus hydris\nPictum, perque vrbes, et fora multa, videt.\nAtque inquit: stygium frenaui morte draconem,\nLaeserat humanum qui prius ore genus.\nHic ne tentet idem, mortalibus edidit artem:\nTollitur et medio cinctus ab angue foro.\nCedant prisca meis nec sint mendacia stellis:\nDeque polo hic nexas porrigat angue manus.\nDixerat, et coelo serpentem vt forte tenebat\nSydus agit, formae nunc habet vnde notam.\nVtque locum seruent: signa Coronide natus,\nCeperat, hac stellis splendet vterque suis.\nProxima lux Veneris tumulis ieiunia praebet:\nManibus vt fiat munere terra leuis.\nA sue cui ductum nomen fecere latini\nEst sed Hyas verbo Graecia docta tuo.\nTunc etiam Leporis sociatum sydere sydus.\nOccidit, et gelidas aethere fundit aquas.\nVltima lux mensis de more recedere Cancri\nSi volet, ostendent tempora quarta notam.\nFratribus altorum superum nam e gente suorum\nAd sacra quae tunc est, ara duobus erit.\nForte vbi sit poscor, nota est non omnibus illa:\nSaepe ego quaesiui quo foret illa loco.\nQua patet: in nautae sua tollunt corpora templo:\nHic vbi nunc viuax hostia nomen habet.\nParuit his Erebus: natis succurrite matres:\nOmnis ab illorum nomine, noxa cadit.\nNanque, olim vt faciunt, curant ex orbe silentum:\nIn nos ne nocuos styx ferat ima deos.\nHoc quoque, vt in nubes non sese colligat aer,\nTempore, tempestas praeparat, atra minas.\nExpulerant vmbras simulachris voce nocentes:\nCultaque de templis numina vana suis.\nHostes ira mouet, sonuere tonitrua coelo:\nTemplaque fulminibus dissiluere solo.\nFortiter hi contra tenuerunt pectora fraudes:\nAtque illis regnum subripuere fide.\nFacta quod haec tunc sunt, redeunt persaepe quotannis,\nAtque dies fraudis fit memor ipsa suae.\nQuasque olim solita est demittit ab aethere terris.\nInsolitas pluuiae triste sonantis aquas.\nLuce sequente Polo coelabit virgo coronam:\nReddere quam e templo mox parat ipsa suo.\nNam mediam tollas si lucem habet altera verum:\nResque fidem dictis mox dabis ipsa meis.\nCelsa quidem diuum atque operosis postibus aedes\nIgne coronatur substruiturque face.\nTunc etiam tempus lyra postulat: ergo coronam\nPonite Pierides et date fila lyrae.\nForte puer solers iesseo sanguine natus:\nRure suas Dauid cum sequeretur oues.\nMane pede attacta testudine restitit, aufert:\nNerui inerant: pulsat, reddidit icta sonum.\nPlectra mouet, neruis tanguntur fila sonoris:\nStat Phoebus, doctae constupuere deae.\nAt numeri mentem pueri sacer impetus intrat:\nDignus et is iam tum nomine vatis erat.\nDicitur incuruae primus fidis ille repertor:\nFama fit: interea carmine mulcet oues.\nAeger erat Saulus, furiisque agitatus iniquis:\nQuique iuuet certa non erat artis ope.\nAudit vt hic pueri demissum ex aethere plectrum:\nQua releuet mentem carminis optat opem.\nIt puer, excipitur, magnis placet aedibus idem:\nEt gratus tristem ducitur ante ducem.\nPrima poetarum cura est tunc regibus ille:\nHei mihi, temporibus quam procul illa meis.\nIncrepat ergo lyram: mollit: lenitque furentem:\nArmiger emeruit cognitus esse ducis.\nLaudat facta deus: vatemque tuetur ab hoste:\nMox sibi vt aeternum vaticinetur opus.\n\nIndeque quo fierent monumenta perennia facti:\nScande inquit coelum iam lyra docta meum.\nDixerat, haec, quum qua se tollit vertice mundus.\nQuot fuerant musae tot tulit illa notas.\nVesper adest templo face lucet picta corona:\nNec mea mendaci carmine musa fuit.\nEsse putes stellas: quibus hic pulcherrima virgo\nCincta Ariadneo sydere nocte micet.\nQualis vbi expulsa Phoebe fert cornua nube,\nSepta astris, talis stat face septa parens.\nQua resupinus agis tua lumina, lumina spectas:\nSpectantemque iuuant, iniiciuntque moram.\nQuot tamen hae flammae, tot numina adesse putamus:\nCumque his astamus, ceu fruimurque polo.\nSydera vt ille gerit, templum hoc sic continet ignes:\nQuaeque illi, huic spatii forma rotunda manet.\nPorticus erecta est immanibus alta columnis:\nStantque suo nexae culminis aere trabes.\nMoleque sublimi crescunt fastigia templi:\nAenea qua cardo est limina vasta sonant.\nHaud aliter coeli cum magno celsa Tonante\nCrediderim summos tecta tenere deos.\nItur: et accensam vigilatur nocte per aram:\nCum diuis, de re, lux habet vnde notam.\nInterea nuptae, atque innuptae ex aede puellae\nDum redeunt: votis parce iuuenta tuis.\nNec minus, est si vis, pia dum delubra subibunt:\nFas erit os, et fas continuisse manus.\nCernite vt ad tractus non cessat turba viarum:\nVtque deae assiduas fert pia nocte preces.\n\nArdentesque faces hic solis spectat ad ortum:\nMiraturque illis cedere luce diem.\nSed parat ecce faces anus, atque in harundine prona\nTe petit, a stygia qui prece tollis aqua.\nNec semel vt faciat cautum est, nam lucibus illa\nHoc vt agat supplex cogitur ire nouem.\nCum totidem docti patefiant fana parentis:\nIllius et totidem manibus ara litet.\nRebus inest casus: non vno sydera vultu,\nNec facies semper temporis vna manet.\nAlba petunt sacri, rubra ponunt pallia patres:\nQuodque vocant cappas, lux sibi nomen habet.\nSit tua trita licet, mensisque liberque recessit:\nMutes hic cappam tu quoque musa tuam.\nExplicit liber Decimus.\nIn hoc mense Nouembre, a nono numero de anno Romuli dicto, numerus verus verior verificatur in nono angelorum ordine, et in nono numero Coelorum, quibus sacer est, et a quibus omnes sancti ad eorum commune festum, quod in huius mensis calendis in Pantheo est, descendere creduntur. Tutela olim Dianae, nunc Andreae apost.\nNon minus a Martis deductus et iste calendis\nAlterius numeri nomina mensis habet.\nCumque suis breuibus moderatur tempora lustris.\nEt prope te carpit sancte December iter.\nNec Ianum ancipitem, aut vmbras sibi quaerit auorum:\nContentus nona semper vt ante nota.\nQuare si prisci seriem spectabimus anni:\nSat liquido est, cur hoc nomine dictus erit.\nAt tua respicimus Numa si quoque tempora: mensis\nProximus hic decimo est: post decimumque prior.\nInterea vt solito spatium terat orbita curru:\nMetaque in assueto puluere verset equos.\n\nQua sit parte sacer nostro canat ordine Clio:\nSic vt ab hirsutis hic quoque distet auis.\nIam deus in partes rerum digesserat orbem\nAtque ille exacto corpore totus erat.\nQuum foret effigie possessor vt ipse deorum\nRectum hominem e prima surgere iussit humo.\nSic is vt vnde venit, coeli spectator adesset:\nArtificemque suum nosceret esse deum.\nErgo quod hic, vastus rotat haec qui corpora, mundus\nOrbibus a nonis vndique cinctus erat.\nPrudens quodque deus spectacula tanta reclusit:\nNos ad quae ipse sui cognitione trahit.\nOrdine posteritas memor huius facta polorum\nPraecipit vt sanctus rite Nouember eat.\nOrbeque de nono coelestes sacra ferentes,\nMunera in hoc prima iussit habere die.\nSed quoniam hinc superos illinc quoque respicit imos\nExigit et partes pars sibi quaeque suas.\nDum sua quae prisco, quae nostro nomina festo,\nVnde ara est, transfert cur quoque sacra, cano.\nFas vt erit, superi, nonos qui ducitis orbes:\nIure prius vestri mensis, adeste mihi.\nCum non dum tereret versatas machina fruges:\nAdque illas saxis addita saxa forent.\nEsset vt inde cibus frangique in marmore possent:\nAlternaque Ceres cederet icta manu.\nIgnibus indocti torrebant farra coloni:\nSubiecti positis ignis ad illa focis.\nCredita suppositae fallebant munera flammae:\nSaepeque fiebant sordidus illa cinis.\n\nHaec ne damna ferant, ne sint incendia tectis\nVreret his ignis cum quoque saepe casas.\nFacta dea est illis sed ficto nomine Fornax:\nTemperet vt tepidos frugibus illa focos.\nCuriae erant, parochi titulis haec nuncupat aetas\nQuisque deae in propria debita thura dabat.\nCum stata non essent sacra: certis Curio verbis\nIndicebat: erant per fora scripta tamen.\nParsque quod agrestum propriam non nosceret: inde,\nNomina sunt festo tradita stulta deae.\nPlebs etenim imprudens, dum quae sit Curia nescit:\nErrabat sacri cognitione sui.\nNe tamen hic error toto perstaret in anno:\nParte extrema aris thura relicta dabant.\nStabat adhuc vsus: firmarunt tradita patres:\nVerteruntque focis facta vetusta suis.\nVt si ignara sacri pars vulgi errasset in anno:\nFesta sit errores quae leuet vna dies.\nSiue igitur superi coeli quia limina seruant:\nAtque aditum praestant: conciliantque deo.\nSeu quia quod per nos hic non explere valemus:\nCoelo explent: nostras expediuntque preces.\nIungere communi voluerunt numina templo:\nAtque illis vna tradere thura die.\nIndeque solenni deduci nomina festo:\nVna quod his diuis omnibus ara calet.\nVt si turba sacrum, si festum stulta reliquit:\nVna illa hoc reuocet, restituatque die.\nVenerat Ideo Romam de colle Cybelle:\nDuctaque erat manibus Claudia casta tuis.\n\nQuum mihi templa meo ponant conformia coelo:\nEx adyto vox est reddita forte deae.\nIussa patres subeunt: collectoque aere Metellus\nPonit: ab Augusto redditur ara loco.\nLabitur haec, templum felix Agrippa tonanti\nErigit vltori, numinibusque deum.\nTradidit Augusto si non hic tradidit illi:\nQuum genero Caesar sic ait ipse suo.\nApta haec ara deis (non fallimur) atque Cybellae:\nQuae sibi sic olim iusserat illa dari.\nPar etenim coelo testudine nititur alta:\nAngulus a tota nec minus omnis abest.\nLibraturque suo velut aequo pondere moles:\nPeneque fert faciem quam sibi mundus habet.\nVtque frequens coelum, conuexaque sydera spectent\nNumina: perspicuum summa foramen habent.\nFinierat: vasto donantur numina templo:\nTertiaque illa deum vota parentis erant.\nQuodque deis esset cunctis, quos gigneret illa:\nGraium nomen adhuc ara vetusta tenet.\nVertitur interea ritus, cultusque deorum:\nAtque sacris fictis non manet ipsa dies.\nNanque suis tandem vt patefiant ficta figuris;\nVeraque sit virgo magnaque dicta parens.\nCasta quod ediderat coelestia pignora partu:\nPerdiderantque suo cum Ioue templa dei.\nA duce sacrorum pro virgine poscitur ara:\nDat Caesar: quique est tam pia dona docent.\nTemplum erat hoc superum, superum dicatur vt illud:\nStet vetus et ritus, nomen vt ante tenet.\n\nDelubrum interea thure vt sacretur et igne\nIbant, lustrales instituuntque preces.\nTestis prisca aetas, nostra vt videre priores\nThura dei, templum deseruere fuga.\nCreta Iouem excepit, doctas it Pallas Athenas:\nIda tegit Cybelen: Iunoque nacta Samon.\nDiam et Bacchus adit: Mars Thracem: Mulciber Aetnam\nSolque suos Delphos, tuque Cythera Venus.\nQuosque mora hic longa est nunc dicere: at vltimus Orcus\nTartara proscissa caeca petiuit humo.\nVexat adhuc miserum fugientis fabula vulgus:\nDum putat in templo signa videre pedum.\nErgo choro, his pulsis, superum comitata nouorum\nCelsa sedet solio conspicienda parens.\nDatque arae haec diuum nomen, vox graia vocauit\nTestes, quod fassi morte fuere deum.\nMensis erat tunc qui maiorum nomen habebat:\nRestabantque dies idibus inde duae.\nAra coronatur, cerasumque, fabaeque, feruntur:\nVsus adhuc castis matribus ille manet.\nCurritur ad templum: Venere per oppida gentes:\nMessibus at pietas non satis apta fuit.\nDefuerat victus, victus quia mense Nouembri est:\nHaec data translatis lux fuit inde sacris.\nInque ipsa diuos communi thure precamur:\nRarus et hos hac qui non sibi voce roget.\nSeu stata praeterii, seu non stata festa, per annum:\nAra ue quam dixit, quam ue tabella diem.\nPraeterea diuum si dum libantur honores:\nObstrepui medio garrulus ipse foro.\n\nSique mea imprudens fregi ieiunia mensa:\nInque his ad sacrum nulla ego templa subi.\nAbluite has stultas ignaro e pectore culpas:\nEt rapiant celeres turpia facta noti.\nHacque mihi liceat reuocare ad debita mentem,\nAtque dare extrema thura relicta die.\nDicit et ex ara discedit: credit et idem\nLustrari hac vna pectora stulta prece.\nSed iam depulsis reuocatur lucifer astris\nEt niueos curru Cynthia soluit equos.\nNon tamen haec aequum sibi seruant tempora vultum:\nDiuersaeque illud sortis et istud erit.\nErgo iuncta sacris, cur sint, sic funera laetis\nHaec quoque cum multis causa probanda venit.\nNox erat: et medio currebant Sydera coelo:\nAltaque nocturnos luna regebat equos.\nClauigeri templi custos forte alta subibat\nLimina: campano tempora vt aere notet.\nAspicit hic geminas diducto ex agmine pompas:\nObstupuit, dux his nuncius ales erat.\nQuaeque sequebatur turba hunc diuersa manebat:\nAltera nam laeta est altera tristis erat.\nSic vt erat stupidus, miratur facta, ducemque\nPostulat, haec genius quum celer ore refert.\nTurba parentali caret haec: tenet altera munus:\nDixit: et instantis deserit ora viri.\nLux suberat diuum cunctorum proxima, quum sunt\nTam pia Romano visa relata patri.\nIlle refert ducibus, summa est dare dona sepultis:\nThura parant, tumulis instituuntque dies.\n\nFebruus hos dederat priscis, fuit vltimus anni:\nVltimus et nobis ipse Nouember erat.\nFesta Quirini vna stultorum et luce colebant:\nManibus et tacitis debita iusta dabant.\nAucta dea est templo, sunt et solennia diuum:\nIustaque erant moestis munera danda rogis.\nTolleret vt mores vsus iam noster auorum:\nSunt velut haec vna continuata die.\nAltera laetitiam sibi fert, feret altera luctum:\nInstar et humanae conditionis habent.\nEt tamen ad luctum, placandasque ignibus vmbras:\nHesterna cuius panditur ara die:\nGregorii templum, et tectum, numenque putamus\nAptius, et causam non minus ipse rogor.\nOcciderat iusti cultor, Traianus et aequi:\nSupplitio in nostros qui quoque mitis erat.\nViderat illius vitam pia facta merere:\nEt stygio indigne sic Phlegetonte premi.\nQuum pius ante deum lachrymarum flumine sanctus:\nSuppliciter posito sic ait ore genu.\nSi memor es fandi, pietas si numina tangit:\nIustitiae et si sol diceris esse tuis.\nVictor es, et victor quam tu sis mitis in hostes:\nQui te odere sciunt: quique dedere neci.\nOccubat ille vmbris quo non erat aequior vllus:\nRedde animam Neruae, labeque solue ducem.\nReddita erit laudi, veniamque merebitur hospes.\nIustitiam coluit, qua duce natus eras.\nFinierat, mugire solum ter sentit, et Orci\nSe prope tartareas concrepuisse fores.\n\nQuum subito inuito hoc, atque inuita ipsius aula,\nCaesar ab abscisso sustulit ora solo.\nFlectitur ante patrem supplex exclamat ab hoste\nLiberer vt stygio, dilue crimen aqua.\nDicta facit pastor, soluuntur flumine culpae:\nAstra petit, stantem deseruitque ducem.\nFama fit, ara preces numero seruantur in ipso:\nAtque ferunt aliis, quam tibi, Caesar opem.\nItur ad hanc igitur, totidem sed lucibus itur:\nPierides quot sunt numina grata meae.\nSancta illic tellus, eadem quoque conuenit vmbris:\nIn Vaticano ceu solet illa suo.\nPlurima terribilis mortis spectatur imago\nNudaque sparguntur roribus ossa suis.\nMiramurque hominum sortem et nil dicimus ipsi\nNos sumus: a dictis subsequiturque metus.\nAtque cadit fastus: fractoque superbia curru:\nProque illis pietas, relligioque subit.\nAnte forem, inque via stantis miseremur egeni:\nEt sors haec memores nos facit esse sui.\nNec loca deserimus, quae placant lumine manes:\nDiuersis tedas sufficimusque focis.\nStat specus, et sancti defossa cubilia ciuis:\nIre placet, tenebras subsequimurque face.\nDeque illis, precibus iuuat huc intrare sub auras\nReddere qua manes creditus ille fuit.\nSolui nus et sacrum interdum, legimurque libello:\nEst stipis et nostrae, quum vacat ara, memor.\nErgo refert quum lux mortalibus orta labores:\nNox nec abit, dubia est nec bene nota dies.\n\nQuod pius inferno manes deduxit ab Orco:\nQuodque animas precibus, corpora soluit humo.\nAd sacra collato feralis munere cerae:\nCiuis siue preces, aduena siue ferat.\nLuce illum aut prima proprias veneramur ad aedes\nCredimus et manes inde iuuare preces.\nAut ne nostrorum pereant benefacta per aras:\nQuacunque hos illis flebilis vrna tegit:\nQuisque, memor ritus, surgit per busta suorum:\nFertque faces tumulis munera parua suis.\nTemplaque ad inferias valuis celebrantur apertis:\nImus et ad septem, grataque, turba sumus.\nIungit anus testas, et saxa reperta per aras:\nHisque locat ceras: donaque magna putat.\nMagna putat: manes sibi nec maiora requirunt:\nQuae quoque si dederis non minus illa ferent,\nSaepe quidem vidi, cum nil his poneret haeres,\nRoris aqua laetos conticuisse rogis.\nAnte ferunt violas, factasque e flore coronas:\nHasque via in media testa reperta dabat.\nIuncta Ceres fuerat vino mollita corollis:\nFarraque, et exigui lucida mica salis.\nOmnibus ex istis, romana per oppida ritus\nRestat adhuc, Cererem suscipit ara rogis.\nDantur opes miseris: fert et data vina sacerdos:\nMuneris et prisci signa vetusta manent.\nSummus at antistes quoque tot complexus egenos\nQuot fuerant sancti candida membra chori:\nInduit, apposita diuino ex ordine mensa:\nHocque memor domini est, quo duce numen habet.\n\nHaec nos, atque deus, sed si res tangit auorum\nIntulit Aeneas dona paterna rogis.\nAnte tamen flores, facis at nunc tradimus ignes:\nFacta fere et causas vtraque nacta pares.\nFlamma deum genuit, anima est in corpore flamma:\nVisaque idem vultu flammaque, flosque, suo.\nGaudeat vt simili, flammas apponimus vmbris:\nFloreque erat fictus, nunc face verus honor.\nAt nos templa tenent, lustrataque corpora seruant:\nIlle memor patriae haec vrit, humatque, viis.\nOcciderat ferro coelesti semine natus\nInteger et tumuli marmore tectus erat.\nCumque hoc alma parens coelum conscendit ab vmbris:\nQuanta tamen fuerat, ceperat vrna prius.\nIlle quidem in terris sua dum praecepta ferebat:\nNos etiam partes dixerat esse sui.\nEdocuitque animas in corpora nostra reuerti\nDeque suis templis ad noua iura trahi.\nExequiis carmen praebebat tibia priscis:\nLaetaque funereis pompa erat atra tubis.\nAt nigra per vicos nocturnus funera praeco\nNunc canit, et tristis fungitur ore tubae.\nLuce idem aut sociis sed eodem more vocatis\nHaec facit, et facti forma vetusta manet.\nIndeque de turri tinnitu ad fana vocamur:\nCondimus et terno corpora functa sono.\nEcce sed aera monent, stat moestis vestibus ara:\nAtque sepulchrales exigit atra faces.\nCredimus hac animas in nocte errare sepulchris\nLuce vel inuita sed styge iusta sequi.\n\nIte elegi: vestrum est: imponit thura sacerdos:\nIllaque dat tacitis, nec tamen ipse tacet.\nPer loca nam tollit victricia signa iacentum:\nVocibus horrendus, terribilisque toga.\nQuam sit amara dies, lachrymis quum venerit illa:\nDuraque, et aerumnis inuidiosa, canit.\nTerque eadem repetens cum luctu nominat vmbras:\nCircuit et tumulos: roreque spargit aquae.\nThuraque clamosa profundit voce sepultis:\nOrat et vt stygiis exeat vmbra locis.\nRiteque postremo pacem, veniamque precatur:\nCumque deo aeternam, perpetuamque diem.\nNeniaque vt tacuit: tacuit lyra moesta querelas:\nAtque elegi fletus continuere suos.\nQuicquid erit cerae semustum hinc inde relictum,\nAut ipse, aut pueri, plus tamen ipse legit.\nIndeque ait manes requiescite: tollit et aram:\nEt sacra ad inferias rite relata putat.\nQuae quod oportet agi, lux cepit nomen agenda:\nManibus antiquis illa feralis erat.\nNempe preces superos placant, imosque coercent:\nEt reddunt coelo quae iacet vmbra suo.\nScilicet et fieri haec monuerunt visa parentum:\nIllaque sunt stygio teste probata Ioue.\nProuidus haud longe nam cum remearet ab Aetna\nOdilius, media nocte silente, via.\nAudiit arboribus motis strepuisse fragorem:\nIn qua erat, et syluam contremuisse iugis.\nConstitit, atque comae subito riguere timenti:\nInque ingens toto pectore frigus erat.\n\nQuum procul exoritur mediis vlulatus in vmbris\nIn quo visa illi vox erat ista loqui.\nMe miserum, sacris manes rapiuntur Auerno:\nNosque frequens spoliant vulgus inane preces.\nDixit, et in tenues paulatim euanuit auras:\nLuceque in hac factum fama fuisse refert.\nDicta palam fiunt: augentur funeris arae:\nEstque dies moestis non minus aucta rogis.\nNonaque quae fuerat, pietas sic iussit auorum:\nTantus honor mutis manibus ante fuit:\nEst ea ab hoc illis: quotus est hic mensis: habetque\nQuot maior versus cum breuiore pedes.\nHisque quod efficimus, sacrum fert nomen ab acto:\nEstque illud nobis praeteriisse nefas.\nVidi ego qui praue solitum subtraxit honorem:\nHaud leuiter facti poenituisse sui.\nManes namque ferunt vlulasse huic nocte per vmbras,\nProdigio et tenebris sollicitasse malo.\nCircum questae animae, simulachraque ossea foede\nNocte nouis plagis supposuere virum.\nPallidaque intortis scripserunt ora colubris:\nIactatumque sago deseruere solo.\nAdde quod et spreti mittunt insomnia manes:\nAtque angunt media saepe quiete reos.\nHaec ita ne fiant: et plebs quae prisca timebat:\nAnnua dant socii thura precesque rogis.\nConclamantque vmbras, quas visit pompa per aras:\nStant et praesentes, accipiuntque facem.\nHostilesque animas, inimicaque numina, placant:\nQuestus vt est Orcus: despoliantque Chaos.\n\nQuodque fit id verso fert tempus nomen ab anno:\nSic quod ab hoc tumulis ara redire solet.\nInterea cupidae tedis cessate puellae:\nDum sibi non puros haec habet ara dies.\nNempe toro iunctis mors est inimica maritis\nSuntque sepulchrales tristia dona faces.\nErgo redit donec lux pura, ad limina, Neruam\nQuae soluunt, nonam continuate diem.\nSed cras mite lyrae simulachrum surget Olympo:\nInferias moesto quae modo questa sono.\nClaudit oues pastor, nec virginis ora videntur:\nQuae sibi tam claro lumine sydus erant.\nTollet vbi insignem radiorum fronte coronam\nPhoebus: et eois aethera carpet equis.\nAspiciet toto produci nubila coelo\nAtque hyemis terris tempora prima dari.\nPostera lux oritur, discedere sydera nollent:\nDeque suo certant noxque, diesque, loco.\nCandidaque exorto face Phoebo est aemula Phoebe:\nInuidet et fratri lumine pulsa soror.\nCernere dum certant coelestia signa coronam\nSancte tuam: lis haec de statione poli est.\nAnte fores templi tollit se scena columnis,\nAra patrum alterno est dum laterana loco.\nPergite castalides, vestra est hic cura, sorores:\nLux licet haeroum postulet ista pedem.\nScilicet hic rerum moderamina sera recepit:\nVrbis iam pridem cum pater ipse foret.\nCuria conuenit, tollunturque ordine signa:\nSit velut in media pompa stat ipsa via.\n\nQuaeque suis triuiis per compita danda fuissent\nAera, premat ne vis, dat mora certa foro.\nSed solio ecce sedet, linguisque animisque fauete:\nDum patriae patri sacra corona datur.\nVix ea: plaudebat iam foemina, virque, sedenti:\nQuum tonuit leuus promicuitque polus.\nAtque nouus populi peruenit in aethera clamor:\nEt vaticanum sustulit ora iugum.\nAes dabat is patribus: proque aere illi oscula proni\nDant: pariter, sanctum suspiciuntque senem.\nRoma salutabat post haec sed laeta parentem:\nGaudia quod post tot tristia nacta foret.\nInterea accumbit, splendent conuiuia luxu:\nFunde coronato proxima Flora rosas.\nFelici et tecum coelestia lilia dextra\nSpargat in hunc Iris, multiplicetque manu.\nDiciteque vt flos hic sic illi floreat aetas\nNullaque quqe noceant, sentiat illa seni.\nSit leuis huic Nereus, sitque aer ipse saluber.\nEt coelum aspectum, terra recludat opes.\nNumine quaeque gerit succedant omnia dextro:\nMarsque illum timeat, quisquis et hostis erit.\nHuius opus pax sit, non illum Astrea relinquat:\nAstet et huic rebus Copia laeta suis.\nBella sonent alibi, sit vomere vilior ensis\nBellator tauro iugere cedat equus.\nAtque huic quem vita, diuum et pietate meretur:\nVrbis vt est, sic sit debitus orbis amor.\nSorte suos auctet, videat florere nepotes\nQuosque aluit pueros, spectet adesse senes.\n\nQuique decus belli, iuuenileque sydus in hostes\nSuccessor patris, numine fretus aui.\nBella gerit, quique arae astat caput Iride cinctus\nVt taceam coeli signa minora sui.\nSospite auo viuant: domito hic sed victor ab hoste\nIlleque adorandae gloria sedis eat.\nPerque genus crescant: sed dant en vota gemellos\nAddite vterque senex cum sene viuat auo.\nAddite et: hac quoniam (nisi fallor) luce, lauantur\nApta haec imperio, sit domus apta pedo.\nEt demum o custos hominum quoque dicite salue:\nCum quo grande placet numen habere deo.\nSisque tuae felix patriae, populoque Quiritum:\nCum pueris terris et data iura regas.\nVrbs et vt ipsa tibi, sic totus supplicet orbis:\nOsculaque adiungat, congeminetque pedi.\nIlla sed ob cultum, et spatia instaurata viarum,\nDet signum, templis te colat iste tuis.\nHaec Flora atque Iris mecum ipsa domestica dixit:\nE mensa larga quum dabat aera manu.\nErgo deus, cuius nobis moderaris habenas:\nHoc caput: haec cui nunc trina Tiara data est:\nQuod caput est orbis: populis temploque reseruet:\nPraesentemque velit saepe redire diem.\nTollitur Oceano pulsis Hyperionis astris:\nAtque coronatus munera carcer habet.\nQuare sancte veni, cui cessit cura reorum:\nAtque mone, illorum cur tibi vincla damus:\nDesieram, duro strepuerunt limina ferro:\nVertor ad haec: nostras venerat ante fores.\n\nHorrueram, vates quum nostra ingressus ad ora\nQuem modo cepisti pone ait ille metum.\nQuodque petis discas, ne festi nescius erres:\nEt series facti sit tibi nota mei.\nCum genus ipse forem deductum a sanguine regum:\nEsset parque animus nobilitate mihi.\nNescio quid furtim me ad coeli regna trahebat:\nArdore et tactus relligionis eram.\nIndeque sic notus iam tunc ego regius, aedes\nDeserui patrias: tesquaque et antra subi.\nRebus eram magnus: maior pietate putabar:\nQua celer it Rhodanus, qua sonat amne Liger.\nHinc post sacra pius visebam carcere clausos:\nVinclaque soluebam numine saepe meo.\nQuodque datum paucis, viuo mihi ponitur ara:\nFigitur et posti multa tabella meo.\nVsus adhuc testis: lapis huic, ferri annulus illi\nColla adit, hunc compes, hosque catena ligat.\nHaec, et quae longum est hic dicere, vincla feruntur:\nAtque mihi illorum tradita cura manet.\nFinierat, lapsae rediere in pectora uires:\nIllius atque istis verba secutus eram.\nOmnia iam noui, vidique ad templa referri\nHaec tua, et ad postes saepe manere tuos.\nAra sed ipsa tibi cum sit, te in carcere pingunt\nCur quoque? praeficeris num quia forte loco?\nAnnuit, atque inquit iuuo sic quoque limine clausos:\nEt memores fiunt numinis inde mei.\nNam quoties miseros subducta fidicula torquet:\nCollaque trux laqueus, truxque securis adit.\n\nMe spectant capti pictaque in imagine adorant:\nDe media et redeunt saepius inde cruce.\nCompes it inde meis et vincula et annulus aris\nCumque his, quid possim, picta tabella docet.\nPro tamen his inquam: duce te petit aera rogator:\nHaec data respondit his ego saepe dedi.\nDixerat incipio certis reserata diebus\nLimina visuntur carceris, hinc ne nota est?\nIpseque stat praetor, causasque ex ordine discit:\nSaepeque soluuntur his pietate rei.\nHaec ego, et inuentum nostrum est hoc rettulit ille:\nLegibus vt non sit fortior ipse dolus.\nQuid non dona valent? quid non corrumpitur auro?\nIstis saepe feri iudicis ora silent.\nHaec quia fiebant (nec nunc haec crimina cessant)\nSaepe ego visebam carceris ipse fores.\nIudici et obstabam, fieret ne iniuria clausis:\nQuod feci: praetor nunc bonus ipse facit.\nTerque quod hoc faciant viso tunc carcere et ipsis\nMane reis, titulos est sibi nacta dies.\nDic quoque cur grauidas exaudis diue vocantes:\nNum quod in his vterus carceris instar erit?\nVera ais, et syluas grauis est regina secuta:\nInque illis dixit: me veniente parit.\nDixerat: et sumpta palma, sumptisque catenis,\nSe vertit, visus deseruitque meos.\nTertius vt currum sibi Phoebus ab aethere iunget\nScorpius e media parte videndus erit.\nAltera ab hoc roseas vbi sol aget igne quadrigas:\nRestituet pueris te Theodore tuis.\n\nQua foret ara peto, nutrix quum blanda petenti\nQua domus Euandri, quaque lupercal, ait.\nContigeram: miror parua testudine vota\nTolli, quae exuuiae res puerilis erant.\nTunc ea me spectans miraris munera dixit:\nAnnueram: causam quum mihi disce, refert.\nForte quod hic templum tenuit cum fratre Quirinus:\nEt pueris priscis rumina ficus erat.\nHoc praestare putant pueris loca proxima munus:\nAttamen a prisca decipiuntur ope.\nVir fuit hic sanctus: stygio vexatur ab angue:\nFretus equo insiluit, comminuitque feram.\nNox erat: inuenit sinuosa volumina lecto:\nSignum agit: a signo delituere crucis.\nFit reus: ad palum pueri petiere sagittis:\nPro pueris magno supplicat ille deo.\nOccidit, infantes aegri portantur ad illum:\nMira facit: facti fama fit, ara datur.\nSiue vmbrae noceant, oculus seu fascinet illos:\nSiue Elephantiasis vlcere pectus adit.\nCorpora seu biberint sceleratae infantia linguae:\nVagiet et languens, et petet aeger opem.\nSiue striges illum rostro tetigere sinistro:\nStabit et epoto sanguine laxa cutis.\nLiberat: increuit suffusa venter ab vnda:\nPotaque ter bibitur, terque sititur aqua.\nSonticus elanguet, capiunt nec lumina somnum:\nCertaque non fuerit cognita causa mali.\nFiat vt incolumis votum promitte, iacenti\nProtinus vt viuat porriget ille manum.\n\nParua meo quondam torpebant membra nepoti:\nFlebat et impatiens, defueratque sopor.\nNulla in nocte malum placabat nenia, vultus\nEt color in toto corpore pullus erat.\nIussit anus puro lustrari sydere cantu:\nQua tua discernit Termine rura lapis.\nOuaque pendebant, supposto sulfure faxo:\nMistaque cum multo mascula thura sale.\nOmnia vana aderant, medicas eximus ad artes:\nItur et ad sanctos expetimusque sonos.\nNulla tamen succo miserum medicina leuabat:\nSacraque collato carmina nulla sono.\nDepositum flebant nutrix, materque, paterque:\nTempla petunt diui, palliaque ipsa vouent.\nAtque illis puerum sacris de more peractis\nSacrificus dicto carmine spargit aqua.\nVera loquor, dicto ter ad aegrum carmine, vixit:\nDeque sinu matris mouit ad ora manum.\nVberaque appetiit, vires rediere colorque:\nAnteque quam multo firmior ille fuit.\nSic vt erant, templo prece procubuere parentes:\nVotaque soluerunt, illaque vestis erant.\nAucta fides diuo est, pendent testudine dona:\nAdditaque exuuiis multa tabella suis.\nIpsaque quo fiat maioris copia voti:\nBis reserat templum septima quaeque dies.\nDixerat, infirmo pede post laterana petebat,\nCur petat insisto, quum mihi rursus ait.\nSunt quoque si nescis, qui temperat omnia nutu:\nHac Seruatori templa dicata die.\n\nHactenus, atque abiit, pater ergo maxime dixi:\nHic tibi nam templi nascitur ara, faue.\nScilicet (vt fas est) hanc primam dicimus aedem\nLuxque haec pontificum prospera prima fuit.\nVnde sed haec fuerit, maneant quae nomina festo:\nDum cano consilii sis quoque cura mei.\nAntra deo fuerant, quae nunc sunt aurea tecta.\nVrbis adhuc Mauors fortis habebat opes.\nVix casa coelestes capiebat parua rogantem:\nSacrum erat exiguo numinis illa foco.\nAut teges aut titulum templi spelunca tenebat:\nPressus et a turbis sacrificator erat.\nViderat, et tactus fuerat iam numine nostro\nCaesar vt est aeger quum rogat ista deum.\nTrine pater: quando sic es tu dictus et vnus:\nSi moueor ritus relligione tui.\nTe quoniam memorant populos seruasse cruore:\nAtque meo telum subripuisse Ioui.\nQuum iubear multa puerorum caede lauari:\nVlcus enim toto corpore triste vides.\nNe ferar innocuo mundari sanguine corpus:\nSanguine (si par est) fac lauer ipse tuo.\nTempla feres meritis, qua nostra palatia surgunt:\nQuaque loci titulum rana Neronis habet.\nHaec eadem fient totum tibi iura per orbem:\nStructaque erunt sacris plurima templa tuis.\nVota dat incolumis, summus cum veste sacerdos\nConstitit, astabat cum duce turba suo.\nAtque pias tollens cum vultu ad sydera palmas:\nEdidit hos supplex plebe tacente sonos.\n\nNate dea, et summi proles certissima patris:\nAccipe quae meritis debita dona damus.\nSic sed templorum caput haec sit vt ara tuorum:\nSubsit et huic oriens, occiduumque latus.\nDixerat a laeuo strepuere tonitrua coelo:\nAugurio laeti procubuere patres.\nInterea toto iubar admirabile templo\nFunditur: et flammis cingitur ara nouis.\nSurgunt, lapsa polo sacra Seruatoris imago\nCernitur in templum desiluisse suum.\nQuisque preces auget, circum exuruntur odores:\nAstant qua venit, tactaque saxa colunt.\nSumma tenent radii, qua nube pependerat ille:\nCumque suis superis, vt fuit altus erat.\nCura videre deum est, spectant formamque, locumque:\nAttamen in celso sederat ille tholo.\nErgo dei facies populo sis dextra Quirini\nSanctus ait, patribus laetaque semper ades.\nHactenus, estque aedis pars agnifer, altera frater:\nQuodque illic superest forma salutis habet.\nQuod venit: et pater huic venienti dedicat aram:\nProspera fitque dies, festaque nomen habent.\nIus dedit hinc Caesar ponendi templa per orbem:\nIunxit et imperium, persoluitque fidem.\nVtque sit ad veniam locus hic, pater ipse sacrorum\nQuot veniunt luces, tot precis esse dedit.\nFinis erat, quum sic, tunc, vt solet, agmine plebis\nDicitur has voces forte tulisse senex.\nDardana belligerae simulachrum Troia Mineruae\nViderat iliaco desiluisse iugo.\n\nQuamque diu signum summa seruauit in arce:\nImperium rerum tam tenet illa diu.\nVox venit ad patres, prudens sententia visa est:\nEt sacer inferior cingitur aere locus.\nFitque chorus custos, aeternosque aspicit ignes:\nCernitur, et nulla tangitur illa manu.\nAtque sit e coelo tanquam modo lapsa videtur:\nLonga licet veniat nulla senecta nocet.\nAdde quod hostili flagrarunt templa fauilla:\nAusa nec authorem laedere flamma suum.\nSeruat quae imperium: praedonem fallat vt error:\nAltera seruata est interiore loco.\nMoreque maiorum sanctorum sancta vocarunt:\nCum quoque de coelo sit decus illa suo.\nHaec ego dicebam, sonuerunt aera, sub ora\nProcubuit fratrum foemina virque genu.\nIlla ter apparent demisso ad lumina velo\nCircum aderant fusae voce iuuante preces.\nPostera lux orta est, petitis si sydus in illa:\nOceani fallax Scorpius intrat aquas.\nLuce secutura conscenderat aethera Phoebus:\nEt face finierat nocte viator iter.\nClausaque iam septis soluebat ouilia pastor:\nPascebatque suas mane supinus oues.\nAeraque inspectans, collectaque nubila coelo,\nOrta lyra est, imbres non procul, inquit: erunt.\nVix ea: quum subito commiscent praelia venti:\nDura incoepit hyems, antra petamus ait.\nEst quoque ni fallor, nunc Martinalia festum:\nAtque hyemis nobis sol noua signa dabit.\n\nNubila nam si sunt, eadem sine nube placebit:\nEst si clara dies, tota madebit aquis.\nDixerat: et dederant iam sera crepuscula signa:\nTempora quum apposito transigit ille mero.\nSancte igitur cum te celebrent ad vina poetae:\nQuorum saepe tibi pars ego magna fui.\nSi vacat, ad proprias e coelo labere laudes:\nQuaeque damus faciles, ad tua vina veni.\nProque tuis Baccho faueas, adsisque poetis:\nSed mihi praecipue qui tua festa cano.\nNam si vera licet manifesta voce fateri:\nEt sequimur certa numina nostra fide.\nFertilior musis es tu, quam Bacchus et Euan,\nIngenium ex vero vatibus ipse facis.\nCurque facis causa est, cuius tu cura putaris\nQuoque vales, et quo tu tibi numen habes.\nDeme merum lauro, soliti dementur honores:\nIlias et nullum versibus extet opus.\nSancta nec Aeneis aeternum nomen habebit:\nNullus et Aeacides, nullus et Hector erit.\nTerra sit ergo leuis, pictas qui repperit vuas:\nQuique malas primus nectare pellit aquas.\nIcare debebas aeternum viuere nobis:\nVitis enim nosti, quam bene dulcis odor.\nVino forma venit, vino producitur aeuum:\nVino nouit opus quid sit amica viri.\nVina fugant curas, reuocant in pectora vires:\nVina nocent nunquam, sobria laedit aqua.\nHaec facit vt siccis sint carmina crassa poetis:\nPone puer, posito sit procul vnda, mero.\n\nNegligit Eurition nudatos ebrius enses:\nAttracidis cultos appetiitque toros.\nSpreuerat et Cyclops confossus lumina damnum:\nMolle maroneo dum madet ipse mero.\nEt sua Martini tam laeta luce bibendo,\nPonere qui nescit tristia: potet aquam.\nInterea, ipse ederae si de cultoribus vnus:\nDiue mone in coena cur tibi vina damus.\nDolia cur relinunt addas, quo nomine festum:\nSic ego, ab exquiliis quum tulit ille caput.\nEt procul o dixit spes et mea cura poeta:\nAccipe quaesitis debita vota tuis.\nSunt qui vina dari credant: mihi proxima festo\nQuod defecandi tempora vulgus habet.\nParsque quod ismario vertebam flumina succo:\nHac fieri turbae quod quoque nocte putant.\nQuae licet apta putes, et sint tibi proxima vero:\nQuae sequitur causa est ista probanda magis.\nForte Valentini fuit olim a nomine Caesar\nPoscere ab hoc pro re pauca coactus eram.\nSensit: poste fugat, clauditque immaniter aulam\nHocque etiam durus sepius ille facit.\nSit precibus facilis deus inquam: clausaque pandat\nAtria, nec votis sint aliena meis.\nFinieram: petii, patuerunt tecta petenti\nSponte sua, ad positas sederat ille dapes.\nAspicit, et perstat, nec me dignatur honore:\nIgnibus accensa est regia sella meis.\nProdigio motus tandem veneratur, et inquit:\nPosce aderunt votis omnia laeta tuis.\n\nIndeque ne tantis frigeret gratia dictis,\nExcipior dapibus, non ego solus eram.\nInterea (vt mos est conuiuis) aurea dextra\nPorrigit inuicta pocula plena, tuli.\nVina ego libaram: socio libata propino:\nErubuit Caesar, tertius inde bibit.\nIura sacerdotis regem praecedere debent:\nIste hominis partes namque agit ille dei.\nBella gerebantur, fueram quoque notus in armis:\nQuum mihi sic inter pocula laetus ait.\nIam scio quum bellum sibi Gallia triste timebat:\nDictus quumque armis abstinuisse metu.\nQuam bene pugnanti duce te victoria parta est:\nAbsens ipse licet clausus ab hoste fores.\nQuamque tibi ingratus fuerit quoque Caesar, ab illo\nSum quia, et exceptus diceris ante dapes.\nEsse tibi vt merito videantur nomina Martis,\nSint tot felici cum tua gesta manu.\nVictorem in bello quoque me pater effice: facto\nNon aderit certe gratia surda tuo.\nInterea ne ipse queri de ingrato Caesare possis:\nGallus es et Pannon gaudet vterque mero:\nQuod pius Aeneas, quod Turnus et ipse vouebat:\nAccipe de lacubus iam tibi vina meis.\nDixit: et autumnus vinosas presserat vuas:\nAtque nouis inerant proxima musta cadis.\nQuum iubet apponi plenas e pluribus obbas:\nDolia quotque aderant, pocula mensa dedit.\nSicque meo festo reserantur in ordine cellae,\nAtque mihi dandi mos venit inde merum.\n\nBaccho festa aderant: dixere pithegia grai:\nFasque his signatis soluere vincla cadis.\nPraeterea priscis fuerant vinalia: summo\nTradidit Aeneas quum sua musta Ioui.\nVtraque nostra dies, haec quod putor esse Lyaeus\nIlla, mihi Caesar quod sua musta dedit.\nIllaque et ista mea est sed Martinalia dicunt:\nVtque decet titulos temporis huius habent.\nMosque manet, testas relinunt noua vina bibentes:\nTotaque nox festa est, peruigilantque mero.\nCaesaris imperium in conuiuas grande manebat:\nFactus et in Cyathos rex sua iussa dabit.\nConstat et in mensa vini, coenaeque, magister:\nPropinantque frequens, iussaque vina bibunt.\nQuique propinator fuerat, manet ille sititor,\nSumque ego spectator moris ab arce mei.\nDecipit hic socium, deceptus decipit idem:\nQuodque ego cum magno Caesare, turba facit.\nStat genus omne meri, stabat cum Caesare, nomen\nQuisque bibit, bibimur nos tamen ante duo.\nSunt quoque qui iungant absentis nomen amicae,\nIllaque sit quamuis Penthesilea, bibunt.\nMulti addunt Priami, multi quoque Nestoris annos,\nSeu Tithone tuos, siue Sybilla tuos.\nTota sitit tellus sitiunt et sydera clamant:\nPone merum oderunt gaudia vera moram.\nPone merum non est lux crastina credula vitae\nQuae minor est semper deteriorque venit.\nQuaeque dabant Baccho, mihi praebet gratia vulgi:\nQuaeque illi ratio est, non minus illa mihi.\n\nMiles enim Bacchus, miles sum dictus et ipse:\nBis genitus fuerat, bis genitusque vocor.\nIlle colit Thebas, est et mihi Gallia curae:\nVini auidum quaeso quem magis esse putes?\nNominor ante lacus, clamabant ante Lyaeum:\nIlli acinis Thyrsus, crux mihi picta datur.\nIndos ille domat: domui persaepe Tyrannos\nNec minor iste mihi quam labor ille fuit.\nTempora cingebant ederae iuuenilis Iachi:\nHas noua dat nostro ferre taberna mero.\nStulta choros mediis ducebat foemina syluis:\nAd Cyathos saltat pota puella meos.\nBacchus habet Cereris commercia: munus et huius\nMollitum nostro nomine crescit opus.\nRepperit ille vuam, leuo vinum sordibus vuae:\nMe duce et vt cedat vertitur vnda mero.\nDixit, et addiderat quaesitis: pallia dixi\nCur dederas? bello cur quoque gesta iuuant?\nOmnia donaram: restabant pallia dixit:\nEt iuuenis presso bella sequebar equo.\nPostulat haec nudus: diuisi pallia: nudo\nAtque dedi: ostendit mox data nocte deus.\nPortaque qua dederam mihi templum Ambiana parauit:\nExtat et officio nobilis illa meo.\nPalliaque ostendit mea Templo proxima sedes:\nEt soleam impulsus quam pede liquit equus.\nAduocor ad pugnas, coelesti pignore fretus\nProsilio in medium: telaque nulla gero.\nQua fueram fortis cruce sed munitus in hostes\nIrruo, pugnamus, victor inermis eram.\n\nMiles credit idem: sine tello pallia secum\nQuum mea fert: bellis hinc modo gesta iuuant.\nSaepe quod his hostes mea vicit Gallia: luce hac\nGaudet: et exquiliis publica mensa datur.\nParuaque sint veluti mihi bacchanalia, ludunt:\nMoxque quater denae tempora lucis habent.\nHactenus, a tumulis coluere Charistia prisci:\nLaetaque erat posito turba propinqua mero.\nAn ne eadem tua sunt: simili namque ordine vino\nA tumulo laeti vertimus ora tuo.\nQuare age post vmbras facimus cur talia dicas:\nSic ego sic laetus rettulit ille mihi.\nHoc facitis: docui quia foeno et puluere obire:\nStare crucem a pedibus, verbaque certa legi.\nExanimesque homines ad sydera tollere vultus:\nCommendare animas, aere ciere rogos.\nHacque coronari patres quoque luce solebant\nDixi, missa inquit sorte corona mihi est.\nNum ne etiam iccirco ientacula certa parabant,\nAnnuit: atque inquit quod mihi cura meri.\n\nDant tibi cur socium Rochum? quia vina taberna\nFert mea, et hospitibus praesidet ille meis.\nDixerat: abscessit: tunc inuictissime dixi\nPro ducibus nostris pallia fortis habe.\nEt quoniam sine te nullum laudabile carmen\nTange tuo quaeso pectora nostra mero.\nHaec ego: Martino cras quidam ait, incipit aestas:\nFeceque purgandi tempora vina feret.\nTunc ego, de Phoebo cedet quoque Scorpius, inquam:\nSolque sagittiferi tela mouebit equis.\n\nErgo pius longis Helisaeus languidus annis.\nQuamlibet exhaustis viribus, aeger erat.\nVenit ad hunc Ioas puer: vt puer iuit ad ipsum\nPhillyriden, cui inquit, tu quoque viue pater.\nPostulat ille arcum: petiit Centaurus vt arcum:\nEst Syrus hostis ait: da quoque tela: dedit.\nSolue: facit iussum: Syrii feriuntur ab arcu:\nVltor erat: fati iam manus inquit adi.\nVenerat: eripitur, raptus formatur in astris:\nBisque notas septem corpore nactus erat.\nCras homo thura bonus poscit, cognominis huius\nHei mihi, quam paucos tempora nostra vident.\nPartum veste, et acu, lucrum praebebat egenis:\nHoc et qui faciat, nunc quoque rarus erit.\nHic tua tutela est: quisquis profiteberis artem:\nDa lucrum: dices da quoque forte tuum,\nHaec mihi mens cum sit: desunt ad munera vires:\nCum faciat lucri pagina nostra nihil.\nStabit vt orta dies: torto qui cinctus ab angue est,\nSerus in occiduas sydera condet aquas.\nOrta lyra est: coelo pluuius quoque surgit Orion:\nTyphi legas velum, si sapis ipse, rati.\nQuinta dies rediit: radiisque illuminat orbem:\nAugeat vt fratres aedibus vna duos.\nForsitan et causam mirati poscitis, illis\nCur duo sint vna templa dicata die.\nSanus erat Caesar, corbes et puluere plenas\nTot tulerat collo signa quot annus habet.\nTemplaque erant fratri: fratri altera creuerat ara:\nQuum pater has vna luce sacremus ait.\n\nVenerat: inque vna librarat corpora lance:\nMiscueratque sacris ossibus, ossa locis.\nAltera restabat, quum sera crepuscula fiunt:\nTunc prece sic Phoebo: supplice sanctus ait.\nOptime signorum radiis redimite tuorum:\nAltera sacratur dum ducis ara, mane.\nDixerat: altus equos celeres remoratus habenis\nLuxit: habent vnam sic duo templa diem.\nAltera cur vetus est: cur altera regia cessit:\nQui petit: hic nostro carmine certus erit.\nClauiger est ingens: templum ingens incolat inquit\nIulus in vrbe, solo quum vetus aequat opus.\nPrisca gigantea redierunt limina mole:\nCrimen erat: veniam promeruere manus.\nSic cui nulla dies nocuit, cui nulla vetustas.\nOccidit: impensa surgat vt ara patrum.\nQuarta hinc virginibus lux festa est: forteque poscor:\nA praesentando cur sibi nomen habet.\nMos erat (extat adhuc) teneris dare templa puellis:\nQuo magis hae tutae virginitate forent.\nMox aliqua vt plenis esset cum nubilis annis:\nSi cuperet: sese iungeret apta viro.\nIuerat huc virgo: venientem rite sacerdos\nCeperat, excelsi liminis ante fores.\nQuodque excepta loco, quod praesentata sub ara,\nPraesens festa dies hinc sibi nomen habet.\nNupturae interea innuptae, nuptaeque, puellae\nDat quibus haec dotis munera: ferte preces.\nPraecipue doctae sed dent sua thura magistrae:\nDiscipulas lucro quae cupiere nouas.\n\nHac nam luce quibus tactura est virgo tonantem\nVerberibus primum est tradere iussa manus.\nSed quid saeua facis? ponas tua sceptra magistra,\nAequius his alias commodiusque feri.\nPallade nanque magis docta est: docuitque sorores:\nAtque manus, nescis? erudit ista tuas.\nApte vt pingat acu: percurrat pectine telas:\nDucat et e plena mollia fila colo.\nHaec, a iure sacro, felicem Aeneida nouit:\nQuicquid et aeterno carmine Homere canis.\nErgo quod es musis, quod dux pia virgo poetis:\nSis rogo carminibus semper amica meis.\nCras sacra Caeciliae lux est, mora nulla, puellae\nVirginis e templo uirginis ite domum.\nOrgana sed manibus pulsat: sic omne moueret\nQuod modulis animos graecia docta vocat.\nAnte quidem cornu populos ad sacra vocabat:\nGarrulaque in fanis tibia mane suis.\nNunc campana sonant sacris tinnitibus aera\nTurribus: et gentes ad sua templa cient.\nOrgana traxerunt diuam: coelumque dederunt:\nQuaeque dedere pia continet illa manu.\nHuicque facem geritis: face sic quia venit ad aram:\nAra domus sed, vos quo via ducit, erat.\nPraesidet et nautis, iuxta naualia templum\nQuod tenet: annonas fert vbi Roma suas.\nSaxaque quod scopulos appellat nauita caeca:\nNomine de diuae non minus esse putat.\nFestum Clementis hyemis caput est orientis,\nCrassa sacerdotum dicere musa solet.\n\nSed decepta loco est cras sint vt festa, recedens\nHinc sibi bis decimam continet illa diem.\nProxima nulla nota est: signat lux altera fastos:\nRegiaque ad signum te Catherina vocat.\nErgo pii vates, facundaque pectora, mecum\nThura date, hesterna sed comitata fame.\nScilicet haec vicit vocali sorte poetas.\nAtque data eloquii debita dona tulit.\nAduocat hanc partus pariter prope tempora mater:\nLac dedit e tumulo diua quod ipsa suo.\nConditur ad littus: fortunam nauita credit:\nQuodque rota est, placidas quodque ministret aquas,\nHuic quoque militiae est, atque huic commissa reorum\nCura: quod est ensis, Curia quodque rota.\nAdde quod hinc virgo festum natalis ad vsque,\nHanc rogat: vt nubat: nupta quod ipsa deo est.\nHuic cuspis gladii memor est, quia concidit illa:\nRegia erat: luce hac ius schola regis habet.\nInterea posses cum tu inter stare sorores\nIngenio victae quae erubuere tuo.\nSic te Phoebus amet: sic te colat aemula Pallas\nSitque huius sturno semper oliua tuo.\nPierides virgo, sanctosque tuere poetas\nHosque tua in summa da semel esse rota.\nTertia commemorat tumulis pia iusta parentum:\nAh sibi quam paucas haec videt ara manus.\nVltima piscator fert tempora mensis, et anni:\nSuntque velut ludi lubrice Tybri tui.\nNam qui rara trahunt piscoso retia ponto:\nQui iacit et iaculum: qui tegit aere cibos.\n\nFesta colunt, visunt caput et piscantis ad aram:\nHic vbi cum nauta munera fratre petit.\nInterea e summo terris lux prospera coelo\nPanditur, aduentus et sibi nomen habet.\nLabe vacent animi: deus aduenit, aduenit agnus:\nCrimina confesso diluat ara reo.\nPura placent, multis scelus est apponere carnes:\nDonec ab his cunis vagiat ille suis.\nAdde quod et culpas resecat per templa sacerdos,\nNon secus ac denis lucibus ante quater.\nOmnia sint igitur venturo operata tonanti:\nAtque frequens puros sentiat ara dies.\nTu quoque musa sacris, sic fas, assistere debes:\nEt simul in nostro pura sedere choro.\nStat cum mense labor, piscator contrahe uela,\nPortus adest, nobis vna terenda uia est.\nExplicit liber Vndecimus.\nIn hoc mense Decembri, a decimo numero mensium de anno Romuli dicto, qui menses per pueros hic notantur, numerus decimus verus verior ostenditur, et verificatur, in decimo mense, in quo Christus natus est, non sine mysterio, licet naturae cursu, videlicet vt quemadmodum decimus numerus absolutus nouum numerum desiderat, et ipse semper repetitur: Sic Christus noua tempora, ac vera aurea saecula quae desiderabamus, nobis attulit, eaque cum eius laudibus vbique repetuntur. Tutela olim vestae, nunc Thomae Apostoli.\nVenimus ad decimum felici carmine mensem:\nIn quo, quo annus abit limite, rursus adest.\nScilicet abscedit pariter mihi surgit et ille:\nPrincipium et coeptis summa fit inde meis.\nPrincipium et finis deus est hinc mensis ab ima\nExoriens parte, hic ingredietur iter.\nErgo a te missus per te vt quoque desinat ille:\nA te iterum et surgens vt modo carpat iter.\nSancte pater, quando pars haec te maxima fastis\nAttigit: incoeptis perge fauere meis.\n\nNempe sacro laetus plausu, et sublimis in ostro\nHic populum excipies et noua iura dabis.\nTerna tribus pictos nam quaeret purpura fasces:\nEt pia Roma tuos procidet ante pedes.\nStabit enim lectus tarpeia coetus ab arce:\nVixque erit in sacra pluribus aede locus.\nCandida mox coeli libabitur hostia templo:\nAltera cum fuerit fascibus orta dies.\nTunc nouus antiquo sese addet mensibus anno;\nDeficietque alter, quaeret et alter iter.\nScilicet aduentu deus infans tempora iunget:\nSicque sit vt series continuata volet.\nFictaque quae fuerant Saturno saecula rege\nAurea, vera dabit gentibus inde suis.\nSic tamen illa dabit sint vt te principe vera:\nHoc quibus e coelo iam duce lectus eras.\nNam nisi tu rerum moderamina ad alta venires:\nTristis adhuc facies temporis illa foret.\nInterea vnde suam sibi mensis vendicet aram\nCogimur auspiciis dicere rite tuis.\nOrdo recurrebat decimis e mensibus ille:\nQuem dederat lustris frater in vrbe Remi.\nCreuerat vsque decem numerus, prodiret vt alter\nFas erat: et spatiis pergeret ipse nouis.\nIam venturus erat, qui impleret tempora cursu:\nQuique suis populis iam noua iura daret.\nVenit, et impleuit, nobisque vt saecula ferret:\nNascitur hoc numero, conspiciturque puer.\nMartis enim mense est conceptus, natus in isto:\nAtque sacri causam sic sibi mensis habet.\n\nDum teneras igitur praecedunt tempora cunas:\nEt teritur spatiis vltima meta suis.\nMagne puer magni soboles aeterna Tonantis:\nHic tibi natalem dum cano dexter ades.\nAtque tui incipias magni primordia saecli:\nVt capiat tecum mensis et annus iter.\nEt quia surgentis decus et tu diceris aeui:\nVrbis sancte parens, praeficerisque sacris:\nQuod decet et fas est, cuius vice numine polles:\nCum puero ritus aggrediare tuos.\nImprimis deus est quia nullo coniugis vsu\nSuntque atri multis, siccaque mensa, dies.\nEste procul tedis nuptae, viduae ue puellae:\nAptius his tempus mense sequente datur.\nIpse sed ante diem vulcania surgat ad arma\nEligius, fabrae sacrificentque manus.\nScilicet acceptum cum foenore reddidit aurum:\nLaminaque in digitis illius aucta fuit.\nPace tua huic debent, quos iactas Mulciber, ignes,\nArte tuae tantum non potuere manus.\nNanque pedes flammis Phaetontis frangis equorum:\nCrus celeri istius voce coiuit equo.\nTela Ioui quae fert auis a te, nunciat ortum\nHuius, et huic sacrum non manus vna facit.\nNam sibi qui referunt operoso nomen ab auro:\nQuique tuis signant aera moneta notis.\nQuique metalla liquat: qui frenos fingit equorum:\nQuique tabellarum nomine currit equo:\nQuique feri domitor, trutinae qui examina librat:\nQuique facit claues, cui rota versa pede est.\n\nEligium cuncti socia venerantur in aede,\nCede sacris: fictos non colit ara deos.\nHinc tria iuncta loco coelo noua signa videntur:\nPhoebus vbi eoo tertius albet equo.\nVultur, et aonio nam insignis carmine Cygnus,\nEt sua cristatus sydera Gallus habet.\nAdmonet iste senem: Elysium morte ille canendo\nPraeuidet: incestum tertius odit opus.\nProxima lux orta est, tua Iuppiter arma relinque\nNam quo magnus eras, Barbara fulmen habet.\nVix ea sic dixi, tonitru quum concita moles\nEmicuit, septem constrepuitque iugis.\nTransieram pontis faciem, data signa requiro:\nLectus ad excubias quum vigil arcis ait.\nHaec cui festa dies, nescis? dat Barbara signa:\nMiror te ignarum numinis esse mei.\nAltera fert turrem diuae manus, altera palmam?\nCur ferat et dubio debita causa subest.\nClausa velut Danae lugebat pallida turre:\nAtque dei signis cognita nostra fuit.\nAppetit hanc genitor, turri fugit illa relicta:\nPastores sylua delituisse vident.\nPoscit ab his natam, negat alter, furtaque sperat:\nAlter vbi est monstrat signaque certa docet.\nInuenit, inuentam rapto trahit ille capillo:\nStareque compellit iudicis ante pedes.\nCaeditur, et plagis defertur caesa parenti:\nClausa gemit rursus quo prius illa loco.\nPro scelus: in natam patris furit impius ensis:\nAtque cadit tacto sanguinolenta solo.\n\nFacta deum tangunt, abrumpitur ignibus aether:\nCum domino et turris fit cinis ipsa suo.\nQuique patri occultae indicium fecere petenti\nNe careat poenis haec quoque culpa suis.\nIn lapidem, ut fuerant circum iuga summa vagantes,\nCum grege adhuc versus perstat vterque suo.\nHinc sit vt exemplum, tetigit quia fulmine turrem:\nIlli turritas attribuere manus.\nFactaque tutela est eadem arcibus, vnde reclusis\nIgnibus haec moles nunc tibi signa dedit.\nEt quod pastorum mutauit corpora saxo:\nClausaque quod gemuit, sitque quod vlta patrem.\nIgne strepit quoties de coelo fulmen, agrestes\nOra notant, illam subtrepidique vocant.\nCarcere quique gemit clausus sibi clamat eandem:\nQuum tonat, et tangi iudicis ora rogat.\nAdde quod et miles (non sunt aliena rogatis)\nHanc gerit in signo: causa nec ipsa latet.\nPulsus erat veterum cum diis Vulcanus ad vmbras:\nCeperat et noster sydera summa deus.\nSiue quod hic aegre detrudi in tartara ferret:\nSeu quia debebant hoc quoque fata malum.\nConuenit iratus tacitis qui praesidet oris,\nAtque ait audaci talia verba sono.\nIuppiter igne ausos coelum affectare gigantes\nObruit, amisit fulminis ille minas.\nCum tibi sit tellus: sint tertia regna: sit ignis:\nDextera cur flammis ad tua bella caret?\nDixerat, ille modum poscit, de manibus vnum\nMitte ait: hic fulmen me faciente feret.\n\nAnnuit, et mittit de multis manibus vnum\nIlle abiit, simulat sed prius ora viri.\nFune latus cingit: dat lignea vincula plantis:\nQuaeque tegat corpus, lanea vestis erat.\nCornua restabant, capiti protollit amictum:\nOs gerit obstipum, telaque fratris habet.\nForte vir instabat succo vt liquida aera coirent:\nGrai Hermen, nostri Calchimiumque vocant.\nIuerat: arte illa fama est venisse peritum:\nHunc vocat, accedit: ducitur ante focum.\nDiues in accenso feruebat massa camino:\nFlabat et alterno flamine follis opus.\nTempus ait socio Vulcanus, dicta bicornis\nAudiit: admiscet plurima, fertque facem.\nFit prope: commistum vix contigit igne liquamen,\nQuum crepat in testum fomite tactus onix.\nNon secus ac fulmen nubisque, imbrisque, Cyclopes\nCui dederant partes: aetheris igne solet.\nObstupuit facto: Chalybemque armabimus inquit\nMulciber, inque vrbes, perniciemque virum.\nHactenus, atque teres rapidumque, cauumque metallum\nIncludit ligno, telaque dura facit.\nAspicit, et tractans non dum est ait ille peractum:\nQua moueat vires non meus ignis habet.\nDixerat et celeres admittat vt ardua flammas\nMachina et admissis ignibus vsta tonet:\nPerforat a tergo, via fit face: saxaque vulnus\nInfligunt flammis impetuosa suis.\nErgo opus arguta sceleratum exegerat arte:\nPostremam telis addideratque manum.\n\nSulfure quum haec onerat, clauditque volatile plumbum:\nTollat vt ante oculos, mox teneatque manu.\nTartara adit, tunc rex da flammam Mulciber inquit:\nAttigit, attactum grandia bombit opus.\nFlammae onus excludunt, tonitruque imitantur Olympi:\nTerrificantque animas, pulsaque quaeque ruunt.\nAudiat hoc Cocles, et pontem deserat hosti:\nLonga decennalis Troia nec arma ferat.\nTela probat pater haec stygius, didicere minores:\nAtque ea militiae fulmina miles habet.\nNon galeae, aut Clypei, munita ue pectora ferro,\nNon muri, contra non valet vsus equi.\nQuod non ista valent, valet inuiolabile numen:\nQuodque sit hoc poscis, Barbara nomen habet.\nQuam tenet e turri quoniam tonat, ipsaque in hostes\nAenea de castris machina mittit onus.\nQuum dant signa tubae, crepuereque fulmina flammis:\nAspicit hanc miles, certaque vota facit.\nDumque facit vultus, oculosque in imagine supplex\nContinet, exaudit diua rogata preces.\nDeque sua turri venientia, deque duello\nSummouet, obiecta fulmina, et aera, manu.\nFinierat: tunc sic, qui dixti haec tempore nullo\nBella geras quamuis, hinc tibi vulnus eat.\nSanctaque nos serua, et pro nostro Caesare pugna\nInque hostes fulmen Barbara semper habe.\nSabba tuas nonas, et te Titus optat ad aram:\nIdem fitque tuus, Caesaris atque dies.\nTu quod eras Solymis olim tumulatus in ipsis:\nIlle quod has vltor numinis ense domat.\n\nOssa tuo meruit victor componere templo:\nFestaque communi tempora ferre die.\nQuam bene vt ob superos susceperat aegida nostros:\nCum superis nostris tam bene vt ille cubet.\nQuare, si qua huius tangit te gloria Caesar:\nHac sperare polum tu quoque parte potes.\nTurpe quidem visu, non et laudabile dictu,\nCircum sancta dei busta iacere canes.\nEt dubitas veteres maiorum extinguere culpas?\nProtegere atque armis fortibus illa tuis?\nSit tibi mens tantum bello concurrere, vinces:\nVictor et ad superas ibis ab ense domos.\nDedecus et cedet, sed sub te principe cedet:\nQuum dabit audaces parthia victa manus.\nDonec erunt Solymae, Titus ingens fama manebit:\nNiteris ista sequi tu nisi, segnis eris.\nInterea hac manes dicat saluete beati:\nSit cineri vt precium: foemina virque die.\nAtque solum iniiciens addat: quia sanctus es vltor:\nPulueris hoc iactu sit tibi terra leuis.\nAudiuisse putes: iaciebant foemina virque:\nAdmirati vrna Caesaris ossa tegi.\nOrtus erat terris de coelo lucifer alter:\nVidi ego quum pueros regia sceptra sequi.\nCingebant alii flauentia tempora lauro:\nPars pedes ad templum pars erat agmen eques.\nErgo inquam lyciaeque pater Pataraeque magister\nSi licet, ad causas, et tua festa veni.\nIpse mone et cur sic celebraris ab agmine puro:\nCur tibi sunt reges cur schola facta tua est.\n\nMunera cumque ferant, cur sic ante ora sub ara\nPost sacrum eloquio carmina iuncta petis?\nVox erat in cursu, precibus quum motus ab ara\nDe solio placidus sic ait ore mihi.\nAccipe, quae poscis: nostri o studiose poeta,\nPene puer studiis indubitate meis.\nScilicet ante sacri fuerant in honore poetae:\nGloriaque aonidum, curaque summa ducum.\nTantaque Maiestas tanta his reuerentia, vt aetas\nAusa sit hos magnos prisca vocare deos.\nAtque horum gentes oracula verba putabant:\nEt velut aethereus carmina partus erant.\nMagna sequebantur phoebeas praemia frontes:\nCreuerat et tantus laudis honore labor.\nImpetus ille sacer quo se exerceret in annos:\nHis schola, vel syluis sanctior arbor erat.\nVnde sibi a facto me cogit Apollinis aedis\nVt Vaticanum nomen habere putem.\nRes redit ad pueros: sunt et ludibria musae:\nVatis et est magnus nomen habere pudor.\nNatus eram Patarae, fuerat patareus Apollo:\nPellitur hic, vatum me vetus vsus adit.\nCausa quod his nasci doctus sum visus vt ille:\nEt puer in cunis pene poeta fui.\nHinc color a pueris, quod sors me sacra creauit\nAnte aram patrem, continuique pedum.\nQuodque patres reges dicunt, mea templa frequentant:\nPerque vias regum clamor it ante fores.\nAt quod Mercurii lac tantum luce bibebam:\nVisus eram eloquii iura merere mei.\n\nQuodque ego pro Phoebo color hic musisque frequentor\nPraesideo et teneris vatibus ipse meis.\nCarmina cum ediscant pueri schola nostra putatur\nDonaque et eloquio carmina iuncta ferunt.\nQuaque licet nostram nomen venerantur ad aram\nSuntque frequens agmen sollicitorque prece.\nDixerat et rerum fuerat data causa roganti\nInque meis dubiis ipse solutus eram.\nProtinus ex ara quum surgit ad aethera clamor:\nVertimur, a regis nomine plausus erat.\nIn puero posses ducis ipsam agnoscere mentem:\nFert dona: atque tubis ducitur ante focos.\nInterea laeti spectabant facta parentes:\nMultus et in multa sede magister erat.\nIam sacra libarant: resonabant pulpita cantu:\nDeque alto est strepitus, lisque iocosa loco.\nHic elegi laudes: heroi carminis ille\nAccipit: eloquii pars graue nomen habet.\nProque suo Phoebo referunt praeconia diuo:\nQuaque illi possunt parte placere, placent.\nHas mecum ipse suas laudes spectabat ab ara\nVidimus ipsius quum simulachra vehi.\nTecta per artificum munusque stipemque petebat:\nCur rogo: sic pastor quum mihi sanctus ait.\nIam fueram exceptus templo, solioque sedebam:\nNon secus hic sedeo quam modo in aede tibi.\nVectus vt ipse fui: mea circum fertur imago\nAeraque dant artes, dux quibus ipsa schola est,\nHaec ait, hi celebrant sed cur conuiuia dixi:\nPercipe dicenti quod petis ille refert.\n\nForte pater natum musis sacro ordine nostris\nObtulerat: fidei tradideratque, meae.\nObuius in triuio stygius puero obstitit hostis:\nAtque necat: poscor, vixit vt ante patri.\nFama fit: accedunt socii, gaudentque: adeuntes\nExcepit genitor, continuitque dape.\nFacta manent: dederit quamuis mea regia mensam:\nHaec dapibus veniat debita causa suis.\nCarceris ante fores dixi, cur traditur ara?\nNum schola quod pueris carceris instar erat?\nAnnuit, atque inquit, nostra est quoque cura reorum:\nTres ego nam pueros carcere et ense leuo.\nAdde huc procumbit tibi cur mercator ad aram?\nNautaque, vel mercis qui sibi nomen habet?\nHuic Cererem dixit, mediis in fluctibus auxi:\nVitauitque maris me faciente minas.\nCastoris et fratris quos ignes ante putabant\nAlterius quamuis numinis esse velint.\nNauta meos credit, pelagi exoriente procella:\nAtque illos supplex dum furit vnda rogat.\nNominat et mediis pariter me fluctibus idem:\nThusque focis hinc dat nunc pius ille meis.\nNomina cui mercis, sociam mihi praebuit aram:\nAequore quod tueor, quas tibi vendit opes.\nDixit, et in solio ceu nunc est mansit in aede:\nPerque scholas strepitus, grandeque murmur erat.\nAtque vagus tota rex clamabatur in vrbe:\nVisque erat in mediis hoc veniente viis.\nVno tres in equo ridebat turba sedentes:\nVnde sibi similis nomina ludus habet.\n\nRestat vt ingenium, atque optatas praebeat artes:\nHunc puer, et docta est siqua puella roget.\nSed vos praecipue hunc plagosi orate magistri,\nAucta det vt lucrum vestra corona nouum.\nTunc etiam pueris, ratio licet altera panis:\nLimen ad Eustachii sportula parua datur.\nPostera vbi e coelo tollet Pallantias ignes:\nSyderaque expellet mane reuecta dies.\nQuisquis es Ambrosio gratare: Insubria nanque\nSponte pedum patri pontificale dedit.\nScilicet innumeris vt laudibus ille pateret:\nInter mortales hoc quoque dignus erat.\nErgo sit ante focum: modo qui ludebat in vmbra\nAnnosum saliens restituatque merum.\nEt modo flaminii, via quam saltare videbat:\nFoemina per medios ludat inepta lares.\nFrigoraque in madidis depellat laeta tabernis:\nNe terat errantes cana pruina pedes.\nInterea succis cui dulcibus ora repleuit:\nFloreque sermones daedala pinxit apis.\nVere mihi ambrosia sparsisti pectora quando:\nMelle quoque hic spargas carmina nostra tuo.\nHaec ego dicebam: nomen votumque, merebam:\nAtque preces vanas non tulit esse meas.\nQuum simul inspicio quae diuum festa sequantur:\nEt concepta poli semine mater erat.\nTempla requirebam: tacitusque arcana putabam:\nLaurenti ingentes contigeramque lares.\nEcce foro: atque arae pendentem e poste tabellam\nInspicio: accedo: scriptaque verba lego.\n\nIlla fuere, hodie populo reseratur imago\nConceptae, atque octo lucibus aede patet.\nCras veniet coetus sociorum limen ad arae:\nDosque datur, ducet per fora pompa preces.\nIngredior: solium subeuntibus illa patebat:\nProcumbo, tactae subiicioque caput.\nAltera iam stellas Hyperionis alma fugarat:\nRestituor: celsam pompa erat ante domum.\nVecta super comitum mater ceruice sedebat:\nAd sacra velatis per fora terna viis.\nVirgoque virginibus gaudebat: nuptaque nuptis:\nCantabantque tubis carmina mista chori.\nAgmen pone aderat, matresque, virique, colentes\nVecta noto templis, iussaque festa deae.\nNam cum forte dies non haec sibi ferret honores\nEsset et vnda rati saeua Helisine tuae.\nAequore iactato, et te pene prementibus vndis,\nIsta viri est facies visa verenda loqui.\nVt cadat ira maris, nec te premat imbre procella\nFac de concepta virgine festa colas.\nAnnuit his dictis, posuerunt aequora fluctus\nSacraque fit lux haec: virgoque festa tulit.\nDicta quod haec eadem populi quoque maxima mater:\nAccipit hac huius munera certa die.\nFertur enim summa Capitoli pictus ab arce\nFronde coronatus, perspicuusque calix.\nCausa quod ante nucem iacuerunt ossa Neronis:\nPortaque erat media prodigiosa via.\nSacra ferunt patres: caedi per somnia mandat\nHanc dea: pontificis caeditur illa manu.\n\nDamna leuat factum: qua nux est ponitur ara:\nAccipit et populi nomina virgo sui.\nQuaeque est flaminii, quae flumentana priorum:\nPorta modo atque via est illius ipsa nota.\nErgo illi gratus populus dat dona quotannis:\nProspera sit rebus suppliciterque rogat.\nAlma parens quare matres, vrbemque tuere:\nPatribus et praesta moenia tuta tuis.\nTempus item poscit Iouis hoc, et Caesaris ales:\nCurque sibi poscat magnus vterque facit.\nVltus erat nostro defixum in numine ferrum:\nEt quae nunc gemina est Caesar habebat auem.\nVisus erat spreto Ioue nostrum numen amare:\nEt capere arma deo pro meliore manu.\nQuum deus haec patri, post victa opprobria mortis,\nCreditus est placido verba tulisse sono.\nSumme parens letho qui me cupiente dederunt:\nSupplicium merito triste dedisse vides.\nAuthor et hoc Caesar sed te suadente, tibique\nNon minus haec virtus quam mihi grata fuit.\nHuic aquila est signum, iacet ipse ad fana meorum:\nPar quoque sit volucrem munus habere suum.\nDixerat et nati magno commotus amore\nNon secus in multis quam quoque saepe fuit.\nFecit auem sydus genitor templique minores\nArce locant: factum Caesaris vnde docet.\nQuarta dies oritur: Damasus sua templa recludit\nHic vbi celsa suo nomine tecta tenet.\nPieridum vt taceam studiis quod doctus adhaesit:\nMagnaque facundae fama putatur aquae.\n\nSoluat anhelanti defecta vt corpora morbo\nPocula dat plebi sumit et aeger opem.\nVltima pomosus autumnus tempora ponet:\nAltera quum Oceano lucida surget Eos.\nNox vbi decedet: succedet lucifer illi:\nPer freta tranquillas aequor habebit aquas.\nAtque suo Alcedo signabit nomine tempus,\nDonec erunt plumis oua fouenda suis.\nTunc quoque cana caput, glacieque impexa capillos,\nTempus hyems terris solstitiale dabit.\nLucifero hoc etiam de sole sagittifer exit:\nExcipit aetherios et Capricornus equos.\nIam deus ortus erat: Pan nos et tuta petamus\nInquit, aditque fuga te bone Nile sua.\nNec minus Aegyptum petit ingens sortibus infans:\nAspicit: atque timet, hosteque poscor ait.\nNilique intrat aquam, et nymphae succurrite dicit:\nQuid miser in clamas? quum pia mater ait.\nPube tenus fluuio se merserat: ora reducens\nEst quia ait maior me tuus alma parens.\nFassus erat numen: placuit patri: indeque coelo\nOcto huic bisque decem sydera clara dedit.\nQuaeque fuit terris, faciem formauit in astris:\nAtque ibi summa capri, caetera piscis habet.\nPostera brumales, lux candida terminat idus:\nSensim et sole redit, noxque subarctat iter.\nLucia formosas in eadem luce puellas\nOptat, ab his oculos et petit, atque faces.\nNamque illi teneris pars corpore prima puellis:\nRepperit his generum filia saepe patri.\n\nHosque ferunt: an quod fert Lucia nomina lucis?\nIllaque nil aliud quam via lucis erat?\nLucis egent oculi: luces plebs nuncupat illos:\nVisa nec a vero est causa aliena suo.\nAn sit eram in dubio, quaerebam et vera: nec illa\nVnde rogem poteram certior esse mihi.\nVertor, diuae arae stabant ad limina caeci:\nVnus ab his sumpta quum stipe forte canit.\nLucia trinacrias inter pulcherrima Nymphas:\nCui par forma quidem nobilitasque fuit.\nNupta deo magnae cereri dare thura negabat:\nFit rea, et ante trucis iudicis ora venit.\nVt videt hanc: vincor iudex a virgine clamat:\nCarpitur: et tacito victus amore furit.\nCorporeque e toto feriebant pectus ocelli:\nQuid faceret? curuam mane vocauit anum.\nAtque huic vror ait, causa est sed Lucia flammae:\nCarcere ego hanc: oculis me tenet ipsa suis.\nDetinet, et miserum tantum me sauciat illis:\nHei mihi, quam ex vero Lucia nomen habet.\nEffice vt haec mea sit, cur det cum sanguine poenas?\nSalua sit, vna salus vita duobus erit.\nRisit anus primum: mox callida desine dixit:\nHactenus: et postes carceris inde petit.\nAnte adit hanc precibus, post tristia voce minatur:\nVicta nec est precibus, victa nec illa minis.\nAudit vt esse oculos causam, rapit ipsa nocentes:\nHos illi et, quos vult, i refer inquit anus.\nAccipit illa oculos, et fert hos munus amanti:\nIn manu adhuc illos aurea pixis habet.\n\nCaeca erat, e coelo referuntur lumina nocte,\nEx ara vnde oculis praesidet illa suis.\nDixerat, aera dedi, visus quia vera referre:\nCeperat, atque aliis saepe canebat idem.\nStabat ad haec medio collecta ex agmine turba,\nQuum sic inde mihi nauita iunctus ait.\nSunt sunt ista parum: ne tantum lumina seruet:\nDiua quoque in portu candida munus habet.\nHostia sunt: Tybris dixerunt atria prisci,\nAura hic et felix Lucia templa tenent.\nPerque vndas vento puppim regit Aura secundo:\nLuciaque vt coelum luceat ipsa facit.\nDixit: et artifici coniuncto exponitis inquit:\nVos quoque cur merces? factaque nomen habent?\nIlle ad opus dixit, quis nescit? lucis egemus:\nHancque ferunt oculi: praeueniuntque manus.\nAttrahit emptores ad mercem diua videndo:\nInde via in media quisque recludit opes.\nSeu fore quod pateat votis emptoris aperta:\nPanditur ad postes siue quod illa suos.\nMerce ibi pro passa spasam nos turba vocamus:\nTertiaque in culpa est littera mota loco.\nPraeterea luce hac natali grata propinquo,\nStrena Syracosium de trabe nectit opus.\nQuique emit, vt moneat: tinnit lanae aureus orbis:\nSub quo aerariolum faucibus aera bibit.\nHactenus: et nobis facies hinc noscitur anni,\nMistus in hac turba durus arator ait.\nNanque dies bis sex superant natalis ad aram:\nSingulus et vultum lumine mensis habet.\n\nLucidus vtque dies, sic mensis lucidus ibit;\nQuaeque dat his luces, Lucia signa refert.\nTalia dicenti puer illius ibat ab ara,\nAtque facem, atque oculos, saepe vocabat emas.\nAgricola hos emit egerunt quisque quod ille:\nDonaque coniiciunt virginis ante pedes.\nCautus idem feci, dixique hos candida fictos\nAccipe diua oculos, et tueare meos.\nSed tot erant illi, quot puro sydera coelo:\nVincebatque oculos lucibus Arge tuos.\nTempore et hoc rediens sensi praesepe parari:\nHic vbi vestales iuncta Minerua videt:\nLux sua Mercurio est, et quatuor imperat horas:\nNos pia nascenti purget vt ara deo.\nQuam bene procedunt fastis sua tempora nostris\nQuamque tenet ventos nostra carina suos.\nAram, quod sequitur tempus: coelo edet ab alto:\nVt quae nascetur victima vera litet.\nTempus erat partus: quum sic deus ecce Sybilla\nEcce deus dixit, numine plena dei.\nInde manum tollens ad euntis lumina solis:\nTorua ferit terram, spectat et ora ducis.\nCerneque ait natum quae in sole amplexa coruscat:\nIlla parens virgo est, filius ille deus.\nIs multo maior te Caesar cuncta tenebit:\nDixerat, obstupuit protinus ille sono.\nIndeque se ad matrem conuertit, solis et orbem:\nEt legit: haec coeli dicitur ara mei.\nThura parat supplex, visumque his numen adorat:\nAnte sed in propria ponitur ara domo.\n\nAstra deus tulerat, solioque ad sceptra paterno\nSederat, et maius hoc erat orbe nihil.\nPrisca giganteo, quum sic ait, ara labore\nCreuerat, haec creuit sanguinis imbre mei.\nErgo polum subeat, sic quum Capitolia linquit:\nQuatuor et stellis ara recepta polo est.\nQuaeque tulit coelo seruauit nomina terris:\nAlta decensque iuit alta decensque manet.\nPerque annum fasces Romanos prospera reddit:\nAptaque principiis omina semper habet.\nHac et nauta die si spectat sydera, Delphin\nProtinus a cauda mane videndus erit.\nAItera causa manet, nec primae dissona, signi:\nQuam dedit a Padua qui sibi nomen habet.\nVoce sua doctus Delphinas traxit Arion:\nMulcet dum nautas per mare voce lyrae.\nHic quoque cum toto iam carmine notus in orbe\nEsset: et aspiceret pectora iniqua sacris.\nAd sacra non fidas quo vertat carmine gentes:\nAdriacum ad littus concinit ore deum.\nVoceque coelesti Delphinas ab aequore traxit:\nGens quibus inspectis vera ait ipse canis.\nTunc Delphina deus, tetigit qui littora primus:\nTollit, bisque polo sydera quinque facit.\nQuarta dies stygio te Lazare reddit ab orbe:\nNon poterat tumulis aptior esse tuis.\nNox erat, et manes multi vix esse putabant:\nLazare ades dixi, veraque sancte mone.\nFinieram: coram velut ossea venit imago:\nTristis odor, timido constiterantque comae.\n\nTunc leuis horrendo sensim commota fragore\nMurmure in exiguo talia visa loqui.\nNon sunt, pone metum, non sunt nunc fabula manes,\nNempe suus sequitur tristia fata timor.\nNec locus est idem, nec poena his cernitur vna:\nProque suo merito praemia quisque capit.\nIusque, magistratumque, timent, legesque loquentis:\nNon secus ad superos quam timuere prius.\nHinc vbi narrauit confusa voce labores\nQuos tulit, atque auidi diuitis acta sui.\nVtque etiam ex vndis stygiis reuocatus in auras\nDe tumulo ad vocem sustulit ora suo.\nMultaque praeterea post haec vt sponte locutus\nDe Stephani leto, Massiliaeque pedo.\nStyx ait vt cepit: non ianitor aere mouetur:\nStantque adamanteis limina surda seris.\nHic domus est sceleris, vexant tormenta nocentes:\nHei mihi, quam durus manibus ille locus.\nSellam habet et iudex, circumstant ordine lecti:\nFlebilis et supplex vmbra tribunal adit.\nAd mala sollicitis nigra sortibus vrna mouetur:\nEt pila iudicium triste soluta facit.\nEst canis et tortor, soror est non vna flagello\nSaeuaque Titanum cum Phlegethonte manus,\nAulam animae gemitu vacuam, et plangoribus implent:\nMultaque verberibus mista catena sonat.\nIste gemit saxo: fugienti ille aret in unda\nPendet is a radiis hic laniatur aue.\nMille mali facies, poenarum mille dolores,\nVtque rei, insontes debita iura ferunt.\n\nNon procul hinc animas purgant sublimia, quae spem\nLuminis ad coelum liberioris habent.\nPoena quidem leuior: leuior quia noxa: sed illam\nEst quoque qui nollet sustinuisse sibi.\nSumma coronatos attollunt atria diuos:\nParsque sub Elysio gramina colle tenet.\nParsque suo Eridono cincta est sanctoque vireto\nPerque recens pratum valle nitente iacet.\nHic vel serta legunt, vel laeti carmina cantant,\nAut pedibus plaudunt lata per arua choros.\nSole suo regio haec, atque aethere gaudet aperto:\nCumque deo heroas numina nostra tenet.\nHincque tibi reddor, sit gratia magna sorori\nSitque deo, sub quo bis mihi vita fuit.\nDixerat, et manes se viuere teste probarat:\nVt poteram pauidus quum tamen ista loquor.\nAn mala res mors est? nam te risisse loquuntur\nNunquam, de stygio laetus vt orbe redis.\nNon mala mors inquit, requies namque illa malorum est:\nQuae venit ex illa poena, dolenda venit.\nRisus ab ore fugit, non quod me tristia vexent:\nSed quoniam rursus mox moriturus eram.\nFinierat, dixi squallet cur vlcere corpus:\nIn tumulo hac facie num ne cadauer erat?\nAnnuit, atque inquit, sopitus forte iacebam\nAque deo lenis mors mihi somnus erat.\nQuum vox ecce sonat, fierem quo gloria nato:\nAtque veni, exclamat Lazare amice foras.\nLazare amice foras venias dicebat, ab vmbris\nIbam, quum exurgens quo ruis Orcus ait?\n\nNon impune feres, et pus spuit: iuit in vlcus:\nNon secus Antoni quam stygis ignis abit.\nSunt tibi templa procul, custos stipis aera tabellis\nPostulat, haec dixi, quum lacer ille refert.\nTabida suscepti mea sunt contagia morbi:\nHinc procul a populo tradita templa vides.\nSaepe quod abrodunt miseris os vlcera totum:\nAbrosum et vitio sordis inerme sonat.\nNexa tabella illis pro labris bina mouetur:\nQuassaque pro lingua tertia poscit opem.\nMane erat, instabam, sonuerunt ossa per auras:\nVertor, ab alloquio fugerat ille meo.\nIpsa licet tendat cras tela sagittifer arcu:\nOceani seras fronte subibit aquas.\nMater ab eoo quum Memnonis orbe redibit:\nCedet auis coelo, quae gerit arma Ioui.\nTertia lux Thomae est, vigilat media ante sed illi\nRusticus et pinguem quaerit ad exta suem.\nAn sibi quod caesa sue Saturnalia prisci\nPinguia reddebant? mos vetus optat idem?\nEt tamen acceptus genio fuit ante December:\nHuicque sacer sus est, causaque pene patet.\nCum sue conuictu brumalia tempora agrestis\nTurba celebrabat, factaque ferre potest.\nNupta sed ipsa nouo tunc quum deducta marito est,\nQuod fit adhuc, tostam ponit in ora suem.\nAuthor et Aeneas, Thomae conuiua sedebat\nNupta tibi, hic ritus forsitan inde venit.\nMagna quoque antiqui sue caesa festa colebant:\nQualem natalis credimus esse diem.\n\nSint ea cuncta licet, vero est haec causa propinqua:\nSus cadit, et multis vsibus apta venit.\nSiue quod e succo herbarum medicina paratur.\nSeu noua quod quondam hac limina nupta linit.\nPars ea seruatur herbis quae crescit, et vngit:\n(Vnde vxor) quod opem qua medeatur habet.\nCaetera solemni verubus defixa salignis\nNocte igni torrent, festaque magna colunt.\nLux est, et toto a qua foemina pellitur anno:\nHac semel ante arcam transit in aede die.\nScilicet exceptus Thomas conuiua puellae\nCreditur hoc nuribus ipse dedisse suis.\nTacta sed ecce sonat duodeni mensa Senatus\nPane puellarum, subteriturque prece.\nNautaque conuiuae quo sit memor ipse magistri,\nDat Cererem, captis qua fuit ara viris.\nE coelo iugulae tibi cras panduntur Orion:\nTempus et his agnus quum petit vber erit.\nQuum tot erunt luces, parcarum nomina quot sunt:\nDebita nox duris vltima rebus erit.\nTota sit vt foelix: eademque vt prospera tota:\nLinguis atque animis foemina virque faue.\nCernite coelesti panduntur vt omnia nato:\nResque sibi vt raras angulus omnis habet.\nNon est autumnus, sunt et super arbore poma:\nPendet et ex vlmis vitibus vua suis.\nMelle placent Tigres, blandi sunt melle Leones:\nDulcis et ore anguis, denteque mitis aper.\nCum canibus riui veniunt ad pocula cerui:\nIunctaque montanum non timet agna lupum.\n\nMille operum facies, pax est, sunt mille colores:\nNescio quid blande pectora nostra tenet.\nIamque viae et sanctae velantur frondibus arae:\nAtque sacri e summis turribus aera monent.\nAlta frequentantur celebri Capitolia pompa:\nEt Vaticano uisitur aula iugo.\nSigna dedit, nox est, solitos sibi sacra requirit\nBruma sales, mensae tectaque culta iuuant.\nIntonuit moles, propriis decet aedibus esse:\nCumque suis toto gaudia ferre sinu.\nNascitur igne deus, componitur ignibus ilex:\nCompositoque ardent grandia ligna foco.\nVisimur alterne, suntque ipsi in honore propinqui:\nPerque domos currunt munera, perque vias.\nPrincipio, iam fas, ieiunia soluere noctis:\nSumereque incisos more iubente fauos:\nDulcia gustamus, gustatis poscimus aera:\nDucere et his ludo tempora nocte iuuat.\nEt iuuat ante ignem positis consydere scamnis:\nRiteque praesentem credere adesse deum.\nInque vicem sanctos formari rebus in vsus:\nDiscereque arcanos atque docere sonos.\nEcce coronati sed se ad praesepia sistunt,\nIam bos iam placidas inter asellus oues.\nNubila discedunt: ponunt et flamina uenti:\nSacra petat, ludis abstineatque manus.\nNascitur ecce deus, vocat aes, terna incipit ara:\nIn templo uigilet foemina, virque, suo.\nIam mora ne noceat, ne pellat frigus ab ara:\nQua media est flammis ignis in aede micat.\n\nVellem ego Moeonium iam nunc mihi pectus: et ora\nIllius in latium quo duce Troia venit.\nPauperis ingenii nascentem dicere Christum\nNon est, certe humeros debilitabit onus.\nQuare ne damno mea parua immanibus actis\nMusa sit: ingenio vim ferat ille meo.\nErgo deo fierent hic vt nascente calendae:\nOrta sub Augusto tempora pacis erant.\nIre suum Caesar sub iura coegerat orbem:\nQuum patriae iussus: tecta Iosephus adit.\nTota domus sequitur, fuit haec taurusque, asinusque,\nVirgoque, cui partus iam prope tempus erat.\nContigerant Bethelem, complebant moenia gentes:\nTectaque nulla aderant: cui domus orbis erat.\nDe stipula ante vident cannisque palustribus antrum\nStare casam, paries vimine factus erat.\nStat praesepe, asinus subit hoc, et taurus, at illis\nNon pudor in stipula procubuisse fuit.\nOmnia per terras mulcebat corpora somnus:\nAltaque iam medium luna tenebat iter.\nQuum subito sanctum resplenduit ignibus antrum:\nCredite posteritas, virgine natus erat.\nVirgine natus erat deus, et mortalis, at ipsa\nImpatiens stabat mater vt ante viri.\nVidit, et obstupuit coelum, terra, aequor, et aer:\nVirginem adhuc matrem sic peperisse deum.\nQuid facerent? res est, patuere oracula vatum:\nTardaque quae visa est, venerat ipsa fides.\nCredere ne dubitent: delubrum sudat oliuo:\nSolque triplex oritur, templaque prisca cadunt.\n\nGramina dat campus, producit vinea flores:\nHerbis verque redit, blandaque bruma iuuat.\nExoritur sydus, nati timuere Cybelles\nVox erat ecce gigas: delituere metu.\nQuodque licet taurus fit Iuppiter, ales Apollo:\nCynthia fele latet, pisceque tecta Venus.\nNeptunus Delphina subit, Cyllenius Ibin:\nFit Saturnus equus, Bacchus et vua fuit.\nEst sua auis Pallas, Iuno pauone sub ipso est:\nItque ad Persephonen non reditura Ceres.\nTu quoque, ni fallor, timuisti Caesar euntem:\nIllum quum ostendit casta Sybilla tibi.\nQuod vix ipse putas, illa monstrante videbas\nAtque puer, non tu, iam pater orbis erat.\nIlle deus terris te dignior ille vocari,\nDux hominum cum sit, cum pater ipse deum.\nSemine nam humano natus tua sceptra tulisti:\nRegnat ab aeterno natus is orbe patre.\nIpse colis fastus, pietatem Christus amauit:\nTuque probas, falsos destruit ille deos.\nIn populos geris arma ferox, cruce militat ille:\nTu ferro gentes, vocibus ille domat.\nTempla facis, facit ille suis sed numina templis,\nTu lege, hic pura crimina tollit aqua.\nVltus es infestum tibi qui patrem enecat hostem:\nHic veniam qui ipsi fata dedere, dedit.\nRoma timet, post te qui successere, tyrannos:\nPost hunc sunt sancti quos colit illa patres.\nNatus erat sub te, foret vt te numine maior:\nFassus et hoc illi es, quum tua thura dabas.\n\nDi saluete igitur, terris noua sacra daturi:\nTuque tui alterius Roma futura Iouis.\nSub meliore tibi sunt sacra, araeque Tonante,\nMatris io aeternus stat puer ante pedes.\nSalue magne infans, quo ferrea desinit aetas:\nEx vero et virgo quo veniente redit.\nTe nascente tuus feret aurea saecula mundus:\nHis et ab integro mensis et annus erit.\nPraedictusque tuis, iam tu regnabis Apollo:\nAeui tuque decus, tu decus orbis eris.\nTe duce nulla aderunt veteris vestigia culpae:\nGente et pacata iura paterna dabis.\nTerra tibi nullo referet sua munera cultu:\nCumque mero fruges ad noua sacra dabit.\nHeroas diuis mistos, matremque videbis:\nIn summo aque illis vertice visus eris.\nQui nocuit Serpens, arborque imbuta veneno\nOccidet, et partae ligna salutis erunt.\nQuae patris et tua sit virtus noscetur, at a te\nClaue ratem Typhis qui regat alter erit.\nAlter et heroum numerus, fidei altera bella:\nVnde aderis terris, vndeque victor aquis.\nAggredere, o sanctos venit iam tempus honores:\nIpse deum soboles ipse futurus eras.\nTu tu promissum es magni patris incrementum:\nAspice iam quam te gaudeat omne latus.\nHaec ipse: inque solo stabat: qui torquet Olympum:\nFoenum, et pro stellis algaque, vilis erat.\nQuique fouet cunctos, taurusque, asinusque, fouebant,\nAtque illi supplex cum sene mater erat.\n\nIncipe, magne puer venerandam agnoscere matrem:\nTe peperit: mensa digna sit illa tua.\nIncipe, et interea saecli melioris origo:\nDe superis quando tu mihi natus homo es.\nOre doce (si fas) cur huc descendis olympo:\nCunctaque cum tua sint, cur casa tecta dedit.\nHaec ego, quum radii circum micuere loquentem:\nEt tulit ante oculos non puer ora meos.\nExtimui, dextraque crucem mundumque sinistra\nIlle tenens placidos hos dedit ore sonos.\nPone metum o vates et nostri conditor anni\nQuaeque petis tota iam tibi mente tene.\nQuod mea sacra canis: vestra quod imagine nascor:\nEst mihi fas oculos ante venire tuos.\nFoemina me pepulit: reuocauit foemina terris:\nAtque via, vt soluam sanguine crimen, erat.\nNatus at Adamus nostro est quia pauper in horto:\nIlle quod est primus, ipse secundus eram.\nCum sint crimen opes, aliis exempla daturus\nSponte deus subii sordida tecta casae.\nDixerat ille, mihi rediere in pectora vires:\nSignifero rursus quum loquor ista deo.\nHaec video: renouas sed dic cur gentibus annum:\nCumque nouo surgit cur quoque pene vetus.\nOmnia sint inquit cum nostris clara figuris:\nVnde tuum per me iure mouetur opus.\nIam dare me nato renouatum gentibus annum\nFas erat, et saeclis subdere prisca nouis:\nQuod facere vt possem, vtque haec emendare uiderer:\nQuod mihi consilium patris ab arce fuit.\n\nTempora, quae impleui, paulum vt distare putentur:\nCerta calendarum non ego iura sequor.\nEstque ideo extremo natalis tempore mensis\nOctauo vt priscis praeferar ipse die.\nAnnus et hic nouus est, uetus et mox, sint velut vnus:\nVt noua praecedant: prisca sequantur iter.\nFitque nouus ritus: sit vt illo victa vetustas:\nSacraque mutantur: caetera vt ante manent.\nSubsequor: et sanctae pandunt sua secula portae\nIudaeum et titulum quum venit annus habet.\nAdde quod ipsa nouos patres creat ara: quod ensis,\nEt pileus sacer est, hactenus, ille refert.\nPorta ego ab Abramo: duce me fit nomen et annus:\nEt libertatis tempora sanctus habet.\nMe nascente, alio quamuis quoque tempore praestent:\nAra creat patres, patribus ara fui.\nCaesaris imperium nostrum est: est totus et orbis:\nIuraque do populis, iustitiamque colo.\nAureus hinc ensis, pileus munimen in hostes.\nMonstrat: et in gemmis alba columba suis.\nFitque in nocte sacer nostri natalis ad aram:\nPrincipium rebus quod fuit inde meis.\nFinierat: restet ne pars rerum vlla tuarum:\nSunt quoniam nobis temporis acta tui.\nDulcia cur petimus? pariter praebemus et aera?\nAn quoque vt in multis facta vetusta probas?\nAnnuit: atque inquit, mihi signant dulcia Manna:\nQuodque mihi reges aera dedere, datis.\nTibia dat cantus, pro cantu poscit et aera\nAnte fores patrum, tectaque magna ducum.\n\nTibia quum nascor cecinit pastoribus inquit:\nDeque meo coelo carmen it inter oues.\nPraestat idem, nato gratetur vt apta parenti:\nQuique mihi debent, postulat aera patres.\nPraeterea nascor quia nuptae, iungor et illi:\nMunera pro facto tibia festa petit.\nHinc, ea dum cantat: qui me comitantur ad illam:\nDant tria pro nupta tres sua dona mihi\nPrimus enim ornauit connubia nostra coronis\nAlter ad haec grata virginitate venit.\nTertia turba insons pueri cecinere Hymenaeum:\nCumque meis superis impediere choros.\nDixerat, et fastis tria festa redegerat idem,\nQuae data natali praeteriturus eram.\nTunc ego: iam didici poscat cur tibia munus\nSuntque mihi causis cognita multa suis.\nAdde precor, tamquam ne epulis hymenaea probemus?\nHaec sibi lux semper carnibus vsa venit?\nSit licet hoc dixit, poscunt solennia ritum:\nMater et in partu pinguibus vsa iacet:\nPraeterea carnes, quas me dum concipit illa\nAbstulerat multis lucibus, ista refert.\nSi scelus esse putant, quum vna duo luce dat vnus:\nDat tibi in hac dixi cur tria liba die?\nMens, pater, et natus, quod nos tres dicimur vnus:\nVna ait: hac unus dat tria liba die.\nCur bis quarta inquam: tibi lux instaurat honores?\nQuaeque modo attulimus, cogimur illa dare?\nGentibus hic nascor, illic ego legibus inquit:\nDe quibus a patre est reddita causa meo.\n\nAnnueram: at dixi: quoniam nox longa, nec ipse\nInstruar vt rebus forte grauare tuis.\nTres mihi nunc restant tua post cunabula luces,\nEt totidem: rebus nec tamen orta dies.\nNe scindatur opus, mihi quod tu claudere debes:\nQuo tua coniungas oribus ora patris.\nQuem canimus mensem, lux vltima finit et annum:\nIllaque Syluestri est, et mihi finit opus.\nNota tibi, fasces cur illa luce petuntur?\nNatalis poterant quos dare festa tui?\nQui capiunt tres sunt, nec habent hi nomen auorum\nNec fasces, saltem hos Ianus vt ante daret.\nScilicet ipse inquit: Syluester regna recepit\nQuum nostra mundus Caesar abiuit aqua.\nCumque nouo regno mutata est forma Senatus:\nCuria quaeque fuit Caesaris, illa mea est.\nDistet et vt cultus, qui fasces ante duorum,\nNunc ego quod trinus: hos sibi ternus habet.\nAtque quater ternis renouatur mensibus ordo:\nPlena sit vt numero Curia tota meo.\nNomina ne ue obstent priscorum: seruo quod orbem:\nSeruatoris inest his nota nostra tribus.\nQuique fuere, manent bis sex nunc ordine fasces:\nQui meus est titulus, discipulisque meis.\nHinc vbi lux illa est duodena his hasta praeibit:\nQuae solet et patribus picta praeire meis.\nRitus at vt iam sit nostro emendatus auorum:\nQuae Ianus priscis, lux parat illa meis.\nCaesaris ante pedes quos ipse Senatus inibat:\nAnte pedes fasces nunc init ille patris.\n\nQuique sedet pro me: ceu sit Syluester, honores\nDiuidit, et cogit tangere iura manu.\nLuceque dehinc Iani, iuratus quisque subibit\nMunus, et a nobis vim sibi iuris habet.\nVltima at illa dies tibi visa est forsan in anno:\nFalleris, illa anno est septima festa meo.\nAdde quod haec spatiis fuerint si iuncta dierum:\nNatali inuenies omnia facta meo.\nRes tua sed postquam: postquam tua forma Senatus:\nCur non et ciuis ipse Senator erit?\nScilicet ille inquit: posci vt videatur ab agris:\n(Pascebat placidas ante Senator oues.)\nQuaeritur externus, sunt hoc et nomine patres:\nVt sacra Maiestas seruet in vrbe decus.\nHinc sibi vt ex illa Capitoli ductus ab arce\nSceptra ferat, pompas ipseque, et ensis habet.\nMagna quidem sunt haec: sed si te parua mouebunt:\nCarica cur illa nuxque petenda die?\nCarica poscuntur nux et non parua putabis:\nOmne quod hoc per me cessit ab orbe vetus.\nIunge puer lecto pueri cur verbere surgit?\nVerbera quique infert, mox timet illa pati?\nVt puer a puero sic truditur annus ab anno:\nSegnitiemque puer ponit, et annus: ait.\nEt sibi Syluester fertur frenasse draconem:\nHic vbi Ditis eques viuus adiuit aquas.\nVera licet, dixit, sint haec, dant acta figuram:\nQuae mihi, quae votis non aliena tuis.\nAnguis et annus enim simili ratione tenentur:\nOrbibus itque annus: recta nec anguis habet.\n\nAnguem forte prius frenauit: frenat et annum:\nVisus et officium est esse secutus idem.\nVna dies mensem nam finit, finit et annum,\nNon secus ac coeptum nunc tibi finit iter.\nHactenus: et patri coniunxit colla sequenti:\nAnte biceps Ianus, nunc deus vnde triceps.\nNunc deus vnde triceps, qui Iano augustior ipso est:\nHaec ego natali quum fuit orta dies.\nIpseque vt auspiciis foret hinc felicibus annus:\nQuisque loquebatur prospera verba prece.\nAra frequens stabat, ter libabantur honores:\nGrataque erat, dum rem ter legit ara, mora.\nPars aderat sacris, nectar pars inde petebat:\nOcia erant, ludis abfueratque manus.\nGemmeus aurato pileus renitebat ab ense:\nAnte patrem: turbis abstuleratque locum.\nOmenque et dulcem quo quisque resumeret annum:\nCum stipe erant posito dulcia in orbe mero.\nFactaque ducebant Iani clausura calendas:\nDuctus ab intonsis vt monet vsus auis.\nErgo dies salue rerum pulcherrima dixi:\nAdque tuos melior candidiorque redi.\nTuque deus, cuius monitu sulcauimus aequor:\nAccipe, quod soluis trinus et vnus, opus.\nVenimus ad portum: sertum praebete carinae:\nQuae iam festa deo, sacraque, vexit aquis.\nSanctum opus exactum est: iam non ego fata timebo:\nVt veniant, aliqua parte superstes ero.\nNumina donec erunt, et euntia sydera viuam.\nRomaque qua toto rem tenet orbe, legar.\nFINIS.\n"};
