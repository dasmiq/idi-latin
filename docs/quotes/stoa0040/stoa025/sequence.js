var sequence = {"name":"Augustine. Contra Gaudentium Donatistarum Episcopum","data":"Gaudentius Donatistarum Tamugadensis episcopus\ncum se ipsum in ecclesia quibusdam sibi adiunctis perditis\nincendere minaretur, uiro spectabili tribuno et notario Dulcitio,\ncui piissimus imperator leges suas exsequendas cura perficiendae\nunitatis iniunxit, agenti, ut oportebat, cum furentibus mansuete\net prius ad eundem Gaudentium litteras pacificas danti\nduas rescripsit epistulas, unam breuiorem et perlatoribus,\nsicut indicat, festinantibus festinatam, alteram uero prolixiorem,\nin qua. secundum scripturas se respondisse diligentius\narbitratur. ita ergo scripta eius opitulante domino institui\nrefutare, -ut etiam qui sunt ingenio tardiores ad omnia me\nrespondisse non dubitent. nam prius uerba eius ponam, deinde\nnostra subiungam non sic, quemadmodum feci, cum Petiliani\nlitteris responderem. ibi enim per loca singula, quando uerba\nipsius inseruntur, positum est Petilianus dixit, quando\nautem mea uerba redduntur, Augustinus respondit. unde\nmihi, tamquam mentitus fuerim, calumniatus est, dicens\nquod numquam mecum comminus disputauerit; quasi propterea\nnon dixerit quod scripsit, quia hoc non in uerbis eius\naudiui sed in litteris legi, aut ego ideo non responderim,\nquia non eo praesente locutus sum, sed scriptis eius uicissim\nscribendo respondi. quid faciamus hominibus, qui tale cor\nHabent aut eos, quibus sua scripta innotescere cupiunt, tale\n\n\n\n\ncor habere opinantur? sed etiam talibus hic satisfaciamus\net, quando ponimus uerba Gaudentii, non dicamus \\'Gaudentius\ndixit>, sed uerba epistulae\\', et quando respondemus, non dicamus\n\\'Augustinus respondit\\', sed sed haec responsio\\'. sic ergo\nincipiamus refellere Gaudentii epistulam priorem atque breuiorem.\nUerba epistulae: Honorabili ac nimium nobis, si sic\nuolueris, desiderando Dulcitio tribuno et notario Gaudentius\nepiscopus. ad haec responsio: Non debemus etiam ista discutere,\nne propemodum in superfluis immoremur, cum sint\nloca necessaria, quae nos aliquanto diutius loqui cogant.\nUerba epistulae: Religionis tuae scripta percepi per\neos, quos et moribus et instituto suo cunctis caros esse manifestum\nest. ad haec responsio: Neque hoc discutiam, quomodo\ndixeris \\'religionis tuae\\' homini, quem potius inreligiosum\nputas. reddidisti quippe honorificentiam, sicut reddendam existimasti,\nquia ille te honorificentius tractauit in litteris, quas\nad te dedit, quam catholicus haereticum debuit, putans tuam\nmentem tali fieri sermocinatione sanabilem.\nUerba epistulae: In quibus tam multa, inquit, a\ntua dignatione dicta sunt, quae nunc interim conticesco. sed\nquoniam ingenii tui acumen minus aduertit, quod nos in\neodem scripto nec innocentes plenos nec reos asserere potuisti.\nad haec responsio: Quomodo non asseruit reos, quos dixerit\nmale congregatos? quomodo non asseruit reum, quod dixerit,\nquod te duce miserorum animae nefando exitu periturae sint,\nadiciens te intellegere debere, quae te et in hoc mundo inuidia\net in illo ultimo desperando iudicio poena poterit manere?\nquomodo non asseruit reum, quem sicut potuit exhortatus est,\nut imitandum aliorum secutus exemplum dimisso errore prioris\n\n\n\n\nhaereseos te ad unam et ueram dei conferas fidem? uerumtamen\nnos non tribuni uerba defendere, sed haeretici refutare\nsuscepimus. si quid ergo iste noster tamquam laicus militaris\ndixit incautius, quis ei non ignoscat? quis ecclesiae catholicae\nde uerbis eius praeiudicandum esse contendat? tu perpensius\nconsidera quid loquaris, quem pars Donati in nostra conlatione,\nquae apud Carthaginem facta est, sex aliis adiunctum etiam\ndefensorem suae diuisionis edidit.\nUerba epistulae: Quodsi criminosos, inquit, existimas,\nfugienda est uobis damnanda societas. ad haec responsio:\nPlane fugienda est societas criminosorum, sed non respuenda\nest correctorum. illud ergo ita salubriter deuitamus, ut hoc\nmisericorditer uelimus optemus instemus.\nUerba epistulae: Si uero innocentes putas, inquit.\nquod etiam ipse dixisti, persecutores nos in fide Christi\nconstituti sustinere gaudemus. ad haec responsio: Consideraui\nlitteras tribuni ad te datas et nusquam in eis legi, quod te\ndixerit innocentem, sed ab aliis audisse uel cognouisse prudentem.\nsic autem in scripturis sanctis non solum boni, uerum\netiam mali uocari solent. nam hoc ibi nomen etiam serpens\nhominis deceptor accepit. quod enim quidam interpretati sunt\n\\'sapientissimum omnium bestiarum\\', <prudentissimum> potius\nGraeci codices habent, unde in Latinam linguam scriptura\nilla translata est. sed si eos putandum est innocentes a tribuno\nesse dictos, quos a te ad exitium teneri dixit inuitos.\nquid mirum, si et illic fieri credidit, quod in aliis locis factum\nesse cognouit? non est ergo unde gaudeas te pati persecutionem,\ncum inuenire non possis quomodo te asseras innocentem.\nabsit autem ut ista persecutio dicenda sit hominum, cum\nsit potius pro hominibus liberandis persecutio uitiorum,\n\n\n\n\n\n\n\nqualem facit aegris etiam diligentia medicorum. quamuis etsi\nessetis innocentes, hinc efficeremini nocentes, -quia occidere\ncupitis innocentes. qui enim se innocentes conantur asserere\net tamen uitae suae nolunt parcere, quid aliud quam innocentes\nconuincuntur occidere?\nUerba epistulae: In hac autem ecclesia, inquit, in\nqua dei nomen et Christi, eius! ut etiam ipse dixisti, in\nueritate semper est frequentatum, nos aut uiui, quamdiu\ndeo placuerit, permanemus aut, ut dignum. est dei familia,\nintra dominica castra uitae exitum terminamus, sub ea\nscilicet condicione, quia, si uis fuerit operata, tunc id poterit\ncuenire. nemo enim tam demens est, ut nullo impellente\nfestinet ad mortem. ad haec responsio: Neque hoc in tribuni\nlitteris legitur a te in ueritate inuo-catum nomen dei, quamuis\ndixerit . inuocatum. quamquam etiamsi dixisset, posset hoc\nintellegi non ad uestram gloriam, sed ad poenam. nam et de\ngentibus impiis apostolus dixit: qui ueritatem in iniquitate\ndetinent, ut et uos facitis, qui ueritatem baptismi\ndiuini in iniquitate detinetis erroris humani. unde nos cum\nuestram corrigimus iniquitatem, non utique debemus illius\nsacramenti rescindere ueritatem. profiteris sane, innocens homo,\naliis quidem uerbis, cum ecclesia te ac tuos interituros. cum\nenim dicis (in ecclesia, quid aliud uis intellegi nisi cum\necclesia, quandoquidem id agere ignibus praeparas? haec est\ninnocentia partis Donati, ut hoc faciatis adiunctis mortibus\nuestris, quod etiam apud Carthaginem in inuidiam nostram\nde basilicis, quae uestrae fuerunt, sicut potuistis et cum quibus\npotuistis, fecisse asseueramini sine mortibus uestris. quis\nenim uos non credat zelando fecisse, quod facere etiam moriendo\ndisponitis? si autem illud non uos fecistis, hoc certe\n\n\n\n\n\n\nfuriosius est quod uos facere praeparatis. sed dixisti: si uis\nfuerit operata et adiunxisti: nemo est enim tam demens, qui\nnullo impellente festinet ad mortem: quanto est ergo dementior,\nqui, cum impellatur ad uitam, festinat ad mortem!\nUerba epistulae: Eos autem qui nobiscum sunt,\ninquit, testem deum facio eiusque omnia sacramenta, quod\nexhortatus sum et impensissime persuasi, ut, qui haberet\nuoluntatem egredi, securus publice fateretur. nec nos enim\ninuitos retinere possumus, qui didicimus ad dei fidem nullum\nesse cogendum. ad haec responsio: Cur autem non te\netiamsi non inuitorum retentorem, tamen ad bonum opus exhortatorem\napertissime profiteris, si quod facturus es bonum\nest? an forte quam malum sit et ipse intellegis atque id te\nfacturum magis ut terreas quam ut impleas comminaris, aut\nmentiendo infidelis aut uerum dicendo crudelis ?\nUerba epistulae: (et alia manu:) Opto te incolumem\nin rei publicae actibus florentem et a christianorum inquietudine\nrecedentem. ad haec responsio: Possumus eum et nos\noptare et incolumem et in rei publicae actibus florentem, sed\nnon ab haereticorum correctione quiescentem.\nUerba posterioris epistulae: Honorabili et omni\naffectu desiderando Dulcitio Gaudentius episcopus. ad haec\nresponsio: Si omni affectu desideras hominem, quare cum illo\ntenere Christi respuis unitatem? an reddendo malum quasi\npro malo, quem tuum persecutorem putas, rebaptizare\ndesideras? -\nUerba epistulae: Solent sibi, inquit, sola fama noti\ncupere aut inserto inuicem aspectu uerba miscere aut incogniti\nsaltem non horrere praesentiam. tua uero censura, quod\n\n\n\n\n\n\nabsentem me inueneris gratulatum te, quod autem redierim\ncontristatum, litteris intimasti. ad haec responsio: Non omnes,\nqui sibi sola fama noti sunt, uidere inuicem uolunt, sed quos\nbene ipsa fama commendat. mirum est autem re uera quod\ntibi accidit, ut tu eum desiderandum dicas, a quo te persecutionem\nperpeti quereris, ille autem, qui te persequitur, absentem\nte malit esse et nolit eum, quem persequitur, inuenire.\nsed hoc unde, nisi quia te potius eorum persecutorem uoluit\nintellegi, quorum in Christo salutem tua praesentia credidit\nimpediri?\nUerba epistulae: Sed quoniam praeterita die, inquit,\nne epistulari responso siluissem, propter moram portantium\ncerta quaeque strictim ac breuiter intirnaui, nunc mihi dignationis\ntuae scriptis sacrosanctae legis diuinae uerbis est\nrespondendum. dominus dicit: innocentem et iustum non\noccides et purgatione non purgabis reum. certum est\nigitur in dei iudicio pari crimine parique reatu esse deuinctos,\nqui reum absoluerit et qui occiderit innocentem. si ante\ncommunionem rei erant a te nominatus Gabinius uel ceteri\nfideifragi in malo illi lapsu. consortes, secundum dei uoces\nabsolui minime debuerunt. si autem tamquam innocentes\nuel sancti recepti sunt, quare in ea fide permanentes, unde\nuelut sanctos accipitis, occiditis innocentes? ad haec responsio:\nInuidiose et mendaciter loqueris. ille quippe, ad quem loqueris,\nnon tale praeceptum accepit ut occidamini, sed ut corrigamini;\nquod si nolueritis, ne correctionem impediatis aliorum,\nin exilium mittemini. quod si a iustis fieri non debet\niniustis, cur etiam falso uoluistis de Caeciliani exilio in nostra\n\n\n\n\n\n\nconlatione gloriari, quo eum missum uestris maioribus instantibus\na Constantino imperatore dixistis? iste autem tribunus\nad quem scribis, cui legum pro unitate latarum cura mandata\nest, usque adeo uult ut uiuas, ut timeat ne ipse te occidas.\necce constitue tibi ante oculos ipsum et te ipsum! ipse te in\nChristi pace uult uiuere, tu in parte Donati te quaeris occidere:\nquis uestrum sit tuus persecutor agnosce.\nGabinius autem iam noster, qui fuit aliquando\nuester, et alii quam plurimi, qui ex uobis ad nos considerata\ncatholica ueritate transierunt, non ideo tibi uideantur a uestra\ncontagione non fuisse purgati, quia non sunt a nobis rebaptizati.\nhi enim, qui nondum baptizati sunt, a peccatis omnibus\nin catholica ecclesia lauacro regenerationis abluuntur,\nin eis autem, qui hoc sacramentum non ad auxilium, sed ad\niudicium foris accipiunt, quia nec in desertore uiolamus\ncharacterem regium, fit illud sicut scriptum est: caritas\ncooperit multitudinem peccatorum.eccequemadmodum\npossunt, quos non oportet baptizari, ipsa catholicae unitatis\ncaritate mundari, ut non incipiat eis inesse intus quod et foris\ninerat, sed incipiat eis prodesse intus quod foris oberat. non\nitaque a uobis accipimus uelut sanctos — ad nos enim transeundo\nsanctificantur, qui manendo apud uos sancti esse omnino\nnon possunt — nec uos innocentes occidimus, quos etiam\nreos uiuere uolumus.\nSed tu, qui testimonium diuinae uocis bene recolis\net nobis obicis deum dixisse: innocentem et iustum non\noccides, si innocens et iustus es, quare te occidis? nos te\ninnocentem et iustum non dicimus et tamen nolumus occidaris:\ntu te innocentem et iustum arbitraris et innocenti iustoque\n\n\n\n\n\n\nnon parcis. certe ipse dixisti: in dei iudicio pari crimine\nparique reatu esse deuinctos, qui reum absoluerit et qui\nocciderit innocentem. quare ergo absoluisti Felicianum Maximianistam\nreum? quare innocentem occidis et te ipsum? nos\nautem nec reum absoluimus, sed ut mereatur absolui prius\ncorrigi cupimus, nec te innocentem, siue tibi parcas siue te\noccidas, si in parte Donati remanseris, iudicamus. nam de\nquantalibet innocentia glorieris, te ipsum innocentem occidendo\ninnocens esse non poteris, nisi forte mihi respondeas et dicas:\n(cum me occido, non innocentem utique occido, quia ipsa\nuoluntate, qua me occidere statuo, reus efficior animo, priusquam\ncorpus occidero\\\\ hoc si dicis, uerum dicis et te miris\nmodis accusando defendis. cum enim te ostendis in te occi,\ndendo prius ipso proposito tuo fieri nocentem, procul dubio\nfacinore perpetrato nemo te conuincet, quod occideris innocentem.\nhac itaque ratione colligitur, quod, cum multi innocentes\nab aliis occidantur, a se ipso innocens nullus occiditur. ea\nquippe cogitatione, qua occidere se ipse molitur, innocentia\nprius exspoliatur, ut, cum se occidit, non innocens moriatur.\nhoc tibi contingeret, si, antequam te occidere praeparares,\ninnocens esses. nunc uero quia et antea iam haereticus innocens\nnon eras, non erit, si te occideris, tuae iniquitatis ini-,\ntium, sed augmentum.\nUerba epistulae: Nam de sancto Emerito, inquit,\nCaesariensi falsa ad nos pro merito fama peruenit. quod si\n(sic) esset, audi apostolum dicentem: si exciderunt a fide\nquidam illorum, numquid infidelitas illorum fidem\n\n\n\n\n\n\ndei euacuauit? absit. ad haec responsio: Dicendum est de\nEmerito Caesariensi quod tu dicere timuisti. falsa quidem de\nillo fama iactata est, quod catholicus factus sit, sed quemadmodum\nhoc audistis, ita totum quod factum est nosse potuistis.\ncur ergo laudes coepiscopi tui, cuius tibi pro exemplo\nnomen obiectum est, tacere uoluisti? profecto si fecit aliquid\nlaude dignum in tanto articulo, non abs te fuit utique reticendum.\nsed quia laudibus eius non uis ut te inuidere potuisse\ncredamus, quare ergo tacuisti, nisi quia de illo erubescere\ntimuisti? uenit ergo Emeritus Caesaream illic positis et\npraesentibus nobis. uenit autem non apprehensus cuiusquam\nsagacitate, non adductus alterius potestate, sed excitatus propria\nuoluntate uidere nos uoluit. uidimus eum, ad ecclesiam\ncatholicam pariter uenimus, adfuit maxima multitudo: nihil\npro sua seu uestra defensione dicere potuit, communicare\nnoluit, dilatus perseuerauit, conuictus obmutuit, inlaesus\nabscessit. quid fieri potuit pro nostra mansuetudine lenius,\nquid pro ueritate catholicae inuictius, quid pro uestra, si\nsapiatis, correctione salubrius? cum enim sponte ad nos nisi\npro uobis contra nos dicturus aliquid non uenisset, profecto\ndixisset, si quod diceret inuenisset. quaecumque enim cur\nueniret praeparauerat dicere, adiuuante misericordia domini\nante sunt nostra praeuentione refutata quam illius circumuentione\nprolata. et certe si putas eum potuisse, sed noluisse\nrespondere, lege quod cum illo actum est et ipse responde.\nsi in pacem catholicam transisset Emeritus, diceretis eum\nnon diuina miseratione consensisse lumini ueritatis, sed ponderi\npersecutionis humana infirmitate cessisse. si denique captus\nadduceretur inuitus, non inopia respondendi, sed euadendi\n\n\n\n\n\n\n\n\nconsilio tacuisse pro uestro arbitrio iactaretis. nunc uero\nquando quidem ultro uenit, profecto quod tacuit non lingua,\nsed causa defecit, quod autem transire in unitatem catholicam\nnoluit, animam superbam confusio pertinacissimam fecit. sed\nhoc quantum ad ipsius exitium atque supplicium, tantum ad\naliorum confirmationem salutemque profecit. si enim uiderent\nEmeritum nobis communicantem, suspicarentur hominem formidantem;\ncum autem uiderunt et in parte Donati permanen.\ntem et tamen aduersus fidem catholicam reticentem, magis\nillis apparuit contra suos pro nobis silendo clamare. an uero\ncum uoce atque ore sano et libero staret, non erat pro causa\nnostra contra uos testis idoneus Emeritus ille, ille, inquam,\nEmeritus et inimicus et mutus?\nSed bene tibi uisus es uestros auctoritate uidelicet\napostolica consolari. non propter Emeritum, qui non potuit\nplus facere pro uobis, quam quod non inueniens, quid loqueretur\npro uobis, non tamen discessit a uobis, sed propter\nalios, qui uestro errore derelicto in societatem catholicam\ninmutati in melius aggregantur, commemorasti propterea\ndixisse apostolum: si quidam illorum exciderunt a\nfide, numquid infidelitas illorum fidem dei euacuauit?\nabsit. re uera hoc restat, ut excidisse dicantur a fide\nqui deo crediderunt, fidem tenere qui hominibus credunt. in\nsemine tuo benedicentur omnes gentes dominus dixit:\necce cui credunt, qui ex nobis ad nos transeunt. Caeciliani\npeccato perisse transmarinas gentes homines dixerunt: ecce\nquibus credunt, qui in uestra societate persistunt. et dicis eos\nexcidisse a fide, qui fidem dei secuti sunt, et eos fidem dei\nhabere, qui in uerbis hominum remanserint. ubi est ergo, quod\n\n\n\n\n\n\nhuic sententiae abs te commemoratae continuo subiecit apostolus:\nest autem deus uerax, omnis autem homo\nmendax, si a fide exciderunt, qui credunt quod dixit deus\ndominus uerax, et in fide. persistunt, qui credunt quod dixit\nhomo mendax?\nUerba epistulae: Fugam mihi, inquit, quasi ex\nlege persuades, sed factor legis tantum debet audiri, quia\nPaulus apostolus dicit: non auditores legis iusti sunt\napud deum, sed factores legis iustificabuntur. nam\naudi et dominum dicentem, quia pastor bonus animam\nsuam ponit pro ouibus suis, mercenarius autem et\ncuius non sunt oues propriae, uidet lupum uenientem\net fugit et lupus rapit eas et dispergit. ad haec responsio:\nEcce quomodo intellegit euangelium pars Donati! itane apostolus\nnon pastor, sed \\'mercenarius erat, quando per murum\nin sporta submissus fugit manus eius, qui eum conprehendere\ncupiebat, et tu es pastor, qui eas quas domini dicas oues, ut\nerrore in animo pereant, furore corpus interimant, etiam\ntecum uis perdere, tecum quaeris occidere, nec audis pastorem\npastorumque principem dicentem: fur non uenit nisi\nut occidat et perdat? ad hoc uenisti qui abscesseras, ad\nhoc redisti qui fugeras? hoc opus furis est et latronis, non\npastoris atque custodis. uerumtamen etiam nobis non te cogentibus\nuide, quia omnes collegas tuos qui fugerunt non\npastores, sed mercenarios intellegi noluisti. sed si essent apud\nte dominicae oues, aut tecum uenirent, ut etiam te correctum\npossent habere pastorem, aut te dimisso fugerent ad pastorem.\nmercennarius autem, quem significat dominus, uiso lupo non\n\n\n\n\n\n\n\n\ncorpore, sed animo fugit, quando deserit timore iustitiam,\nsicut fugit Secundus uester Tigisitanus, quando Purpurium\nLiniatensem de homicidio confessum magisque terribilem, ne\nprimatum uel episcopatum perderet, timuit corpore autem\netiam boni illi pastores apostoli in persecutione fugerunt nec\nideo tamen oues Christi cura et animo reliquerunt. si ergo\net tu pastor esses, prius in lupi parte non esses, deinde imperium\ndomini tui, qui seruos suos fugere in persecutionibus\niussit, per os cuiuslibet etiam peccatoris oboedienter audisses\nnec contra dominum tuum argumentareris et diceres: facior\nlegis tantum debet audiri, quia Paulus apostolus dicit: non\nauditores legis iusti sunt apud deum, sed factores\nlegis iustificabuntur.\nQuid in aliam sententiam uerba manifesta conuertitis?\nauditores legis et non factores apud deum iustos\nnegauit: ab hominibus, quando uerum dicunt, audiri non prohibuit,\nne, sicut tu, loqueretur contra dominum suum dicentem\nde quibusdam: quae dicunt facite, quae autem\nfaciunt facere nolite. dicunt enim et non faciunt.\nuides quemadmodum Christus etiam per homines auditores\nac praedicatores legis et non factores alios eam tamen audire\npraecepit et eius esse factores; et tu dicis: factor legis tantum\ndebet audiri., et uolens redarguere quasi persecutorem\ntuum loqueris aduersus creatorem tuum. peccatori quidem\ndicit dominus: ut quid tu enarras iustificationes meas\net assumis testamentum meum per os tuum?, sed\nideo, quia illi nihil prodest, qui dicit et quod dicit non facit;\nprodest autem illi, qui etiam per malum bonum audit et\n\n\n\n\n\n\nquod audit facit. non est quidem speciosa laus in ore peccatoris,\nsed speciosa est in uita moribusque factoris, etiamsi\nhanc ex ore audierit peccatoris. quantumlibet ergo existima\ntribunum esse peccatorem et legis non esse factorem, oboedienter\ntamen audi non istum, sed illum etiam per istum\nqui dicit: si uos persecuti fuerint in una ciuitate,\nfugite in aliam. quid statis? audite et fugite; Christus\nhoc imperat, non tribunus. nisi forte respondes et dicis: \\'ait\nquidem Christus: si uos persecuti fuerint in ista\nciuitate, fugite in aliam; sed quare de ista ciuitate\ndiscedam, quando nec iste meus persecutor est nec ego\nChristi sum auditor?\\' ac per hoc si manseris, lupus es saeuiens,\net si fugeris, lupus es timens. et quoniam sponsus\ndicit: nisi cognoueris temet ipsam, o pulcra in\nmulieribus, exi tu in uestigiis gregum et pasce\nhaedos tuos in tabernaculis pastorum, etiamsi te\npastorem esse gloriaris, tamen, quia de ouili dominico existi,\nhaedos tuos pascis, non oues Christi.,\nUerba epistulae: Deinde, inquit, quae loca erunt,\nquae in hac persecutionis procella undique perturbatos tranquillitati\nseruandos tamquam in portum recipiant sacerdotes,\nquando dominus dixerit: cum uos persequi coeperint in\nhac ciuitate, fugite in aliam [ciuitatem]. tute tunc\nfugiebant apostoli, quia neminem pro eis proscribi iusserat\nimperator. nunc uero christianorum receptores proscriptionibus\nterriti pericula formidantes non solum non recipiunt, uerum\netiam uidere timent quos tacite uenerantur. ad haec responsio:\nHoc plane laudo quod agnoscitis uos, sed quod uos non\n\n\n\n\n\n\ncorrigitis doleo. quid enim hac tua professione manifestius,\nqua satis declaras non uos ad eorum pertinere consortium,\nquibus dominus ait: si uos. persecuti fuerint in una\nciuitate, fugite in aliam? nempe hoc est quod paulo\nante dixi posse te mihi uerissime respondere, si dicas: (nec\niste meus est persecutor nec ego Christi sum auditor.\\' ecce\napertissime hoc dicis. quomodo enim es auditor Christi, cum\nille suis auditoribus, hoc est sectatoribus, promittat usque in\nfinem saeculi, quandocumque persecutionem passi fuerint, non\ndefuturas ad quas confugiant ciuitates, dicens: cum autem\npersequentur uos in ciuitate ista, fugite in aliam.\namen enim dico uobis, non consummabitis ciuitates\nIsrael, donec ueniat filius hominis? tu autem\nin hac persecutione, quam uos querimini perpeti, iam deesse\nuobis dicis loca, quo fugere et ubi tamquam in portu possitis\nab hac tempestate requiescere, loquens contra promissionem\nChristi, qui dicit non defuturas ciuitates, quo fugiant sui qui\npersecutionem patiuntur, donec ueniat, id est usque ad consummationem\nsaeculi. quia ergo ille hoc promisit suis quod\nuos non inuenitis, profecto ille mentitur, si uos eius estis;\nsed quia ipse non mentitur, uos eius non estis. ac per hoc\nnec tribunus cui rescribis persecutor est uester, sed persecutor\nest persecutoris uestri, hoc est erroris uestri, quo compulsi\ntalia facitis, ut de illorum genere sitis, de quibus scriptum\nest, quod persecutionem sunt passi ab ipsis factis suis. proinde\nsi intellegatis, quid in uobis qui uos diligunt persequantur,\nipsa sine dubio a quibus persecutionem patimini facta mala\nuestra fugietis et coniungemini eis, qui ut uos liberent\n\n\n\n\n\n\npersequuntur uestros persecutores; non enim nisi uestros persequuntur\nerrores.\nUerba epistulae: Per opificem, inquit, rerum\nomnium dominum Christum omnipotens deus fabricatum\nhominem ut deo similem libero dimisit arbitrio. scriptum est\nenim: fecit deus hominem et dimisit eum in manu\narbitrii sui. quid mihi nunc humano imperio eripitur,\nquod largitus est deus? aduerte, uir summe, quanta in deum\nsacrilegia perpetrentur, ut quod ille tribuit auferat humana\npraesumptio et pro deo se id facere inaniter iactet. magna\ndei iniuria, si ab hominibus defendatur. quid de deo aestimat\nqui eum uiolentia uult defendere, nisi quia non ualet\nsuas ipse iniurias uindicare? ad haec responsio: Secundum\nistas uestras falsissimas uanissimasque rationes habenis laxatis\natque dimissis humanae licentiae inpunita peccata omnia relinquantur,\nnullis oppositis repagulis legum nocendi audacia et\nlasciuiendi libido bacchetur, non rex suum regnum, non dux\nmilitem, non prouincialem iudex, non dominus seruum, non\nmaritus uxorem, non pater filium a libertate et suauitate\npeccandi minis ullis poenisue compescat. auferte quod sana\ndoctrina pro sanitate orbis terrarum sapienter per apostolum\ndicit et, ut confirmetis in arbitrio tanto peiore quanto liberiore\nfilios perditionis, delete quod ait uas electionis: omnis\nanima potestatibus sublimioribus subdita sit. non\nest enim potestas nisi a deo, quae autem sunt, a\ndeo ordinatae sunt. quapropter qui resistit potestati\ndei ordinationi resistit; qui autem resistunt\nipsi sibi iudicium adquirunt. principes enim non\nsunt timori bono operi, sed malo. uis autem non\n\n\n\n\n\n\ntimere potestatem? bonum fac, et habebis laudem\nex illa; dei enim minister est uindex in ira ei qui\nmale agit. delete ista, si potestis, aut ista, sicut facitis, si\nnon potestis delere, contemnite. habete de his omnibus pessimum\narbitrium, ne perdatis liberum arbitrium, aut certe, quia\nsicut homines hominibus erubescitis, clamate, si audetis:\npuniantur homicidia, puniantur adulteria, puniantur cetera\nquantalibet sceleris siue libidinis facinora seu flagitia: sola\nsacrilegia uolumus a regnantium legibus impunita\\', an uero\naliud dicitis, cum dicitis: magna dei iniuria, si ab hominibus\ndefendatur. quid de deo aestimat qui eum uiolentia uult\ndefendere, nisi quia non ualet suas ipse iniurias uindicare?\nhaec dicentes quid aliud dicitis nisi: (nulla potestas hominis\ncontradicat atque obstrepat nostro libero arbitrio, quando\niniuriam facimus deo\\'?s o dolor! fraudata sunt tali magisterio\ntempora antiqua, quoniam nondum eras natus, quando sanctus\nMoyses iniurias suas lenissime pertulit, dei uero seuerissime\nuindicauit. tu nunc autem doctior haeretica praesumptione\ninuidiosissime clamas: fecit deus hominem et dimisit\neum in manu arbitrii sui. quid mihi nunc humano\nimperio eripitur, quod largitus est deus?, hoc uidelicet flagitans,\nut ad faciendas iniurias deo, qui cum libero arbitrio\nfecit hominem, liberum tibi arbitrium relinquatur ab homine.\nsed illi etiam, qui decreto Nabuchodonosor regis proposita\npoena interitus sui et dispersionis domorum suarum a blasphemando\ndeo Sidrac Misac Abdenago terribiliter prohibebantur\net acriter si contemnerent plecterentur, dicere potuerunt quod\nipse dixisti: magna dei iniuria, si ab hominibus defendatur.\n\n\n\n\n\n\nquid de deo aestimat qui eum uiolentia uult defendere, nisi\nquia non ualet suas ipse iniurias uindicare? haec uerba tua\nprorsus etiam illi dicere potuerunt et fortasse dixerunt, etsi\nnon eadem libertate, non dissimili uanitate.\nDatum est igitur homini, quando creatus est, liberum\narbitrium, sed ut, si esset male faciens, fieret patiens. denique\nilli primi homines, cum peccassent, morte damnati sunt, et\npriusquam mors eis extrema etiam corporis suppleretur, in\nexilium de paradiso missi sunt. mitiora in uos constituit\nimperator propter mansuetudinem christianam: exilium nobis\nuoluit inferre, non mortem. sed uos homines docti, considerantes\nquid debeatur merito et quid minus sit in supplicio,\nnon de iudicio illius, sed de uestro additis mortem. nolite\nperire in aeternum, dum uobis hoc tempore ad offendendum\ndeum concedi ab hominibus uultis liberum arbitrium. audi\napostolum et habebis magnum compendium, quo tibi regia\npotestas nocere non possit: bonum fac, et habebis laudem\nex illa. ex illa et ante nos iusti habuerunt laudem, non solum\nqui regibus religiosis fideliter paruerunt, uerum etiam qui\nreges impios pro dei ueritate aduersarios pertulerunt: illi\nlaudem obauditionis, (isti laudem passionis), utrique tamen\nex illa, sed bonum faciendo, non potestatibus resistendo. quod\nautem uos facitis, non solum bonum non est, sed grande\nmalum est, unitatem Christi pacemque conscindere, contra\npromissa euangelica rebellare et aduersus eum de quo dictum\nest: dominabitur a mari usque ad mare et a flumine\nusque ad terminos orbis terrae, hoc est aduersus\nuerum et summum regem christianorum, tamquam ciuili bello\nchristiana signa portare. sufficiat ergo uobis ad occasionem\ncorrectionis, quod pro tam magnis malis uestris longe mitiora\net minora recipitis, si non uobis ultro quod imperator non\n\n\n\n\n\n\nconstituit ingeratis, et nolite ad impunitatem licentiosam liberum\narbitrium uobis ab hominibus uelle concedi, ne in ipsius dei\nmanus infelicius incidatis. nam et maiores uestri iudicauerunt\nin huiusmodi iniuriis dei liberum hominis arbitrium non relinquendum\na regibus inpunitum, quia, licet haberent causam\nmalam, Caecilianum tamen episcopum persequendo usque ad\nimperatoris Constantini iudicium perduxerunt.\nUerba epistulae: Nostram uero fidem, inquit, quam\ndominus Christus apostolis dereliquit, solae nobis istae persecutiones\ngratissimam reddunt. felices, inquit, eritis, cum\nuos persecuti fuerint homines et maledixerint et\ndixerint aduersus uos omne nequam propter filium\nhominis. gaudete et exultate, quia merces uestra\nmulta est in caelis; sic enim persecuti sunt et prophetas\nqui ante uos fuerunt patres eorum. si tantum\nsolis apostolis dictum est, usque ad ipsos fides habuit praemia,\net quid proderat postea credituris? unde constat omnibus\ndictum. deinde dicit apostolus Paulus: qui uolunt in\nChristo sancte uiuere, persecutionem patiantur\nnecesse est. hoc autem in euangelio dominus dixit: ueniet\nhora, ut omnis qui interficit uos putet se uictimam\ndare deo. sed haec facient, quia non cognouerunt\npatrem neque me. ad haec responsio: Recte ista dicerentur\na uobis quaerentibus martyrum gloriam, si haberetis martyrum\ncausam. non enim felices ait dominus qui mala ista patiuntur,\nsed qui propter filium hominis patiuntur, qui est Christus\nIesus. uos autem non propter ipsum patimini, sed contra\nipsum; patimini quippe ideo, quia non ei creditis, et toleratis\nideo, ne credatis. quomodo ergo uos eam fidem tenere iactatis,\nquam dominus Christus apostolis dereliquit? an usque adeo\n\n\n\n\n\n\n\n\ncaecos et surdos uultis esse homines, ut non legant, non\naudiant euangelium, ubi nouerint, quam fidem de sua ecclesia\ndominus Christus apostolis dereliquit? ex qua diuisi atque\nseparati nihil aliud facitis quam contra uerba capitis et corporis\nrebellatis, et tamen propter filium hominis ac fidem\nquam reliquit apostolis uos persecutionem sustinere iactatis.\nomittamus alia et nouissima uerba eius in terris audiamus,\nubi uideamus, quam fidem de ecclesia reliquit apostolis, quale\ntestamentum quodammodo fecerit non uitam finiturus, sed\nsine fine uicturus, non mittendus in sepulchrum, sed ascensurus\nin caelum. surgens enim a mortuis posteaquam apparuit discipulis\nsuis intuendus oculis manibusque tractandus: oportebat,\ninquit, impleri quae scripta sunt in lege et\nprophetis et psalmis de me. tunc aperuit illis sensum,\nut intellegerent scripturas, et dixit eis: quoniam\nsic scriptum est et sic oportebat pati\nChristum et resurgere tertia die, et praedicari in\nnomine eius paenitentiam et remissionem peccatorum\nper omnes gentes, incipientibus ab Hierusalem.\nitemque in monte Oliueti, postquam nihil ulterius in\nterris positus dixit, sed quod maxime fuerat necessarium hoc\ncommendauit extremum. multi quippe erant futuri per uniuersas\npartes terrae uindicaturi sibi nomen ecclesiae et contra\nuniuersam domum, quae per uniuersam terram cantat canticum\nnouum, de quo scriptum est: cantate domino canticum\nnouum, cantate domino omnis terra, de suarum\nquisque ruinarum angulis latraturi. aliud namque apostoli\naudire cupiebant et quod illis maxime fuerat necessarium\nnon quaerebant: dic nobis, inquiunt, si in tempore hoc\npraesentabis [et quando] regnum Israel? at ille:\nnon est, inquit, uestrum nosse temp ora [uel momenta]\n\n\n\n\n\n\nquae pater posuit in sua potestate, sed accipietis\nuirtutem superuenientis spiritus sancti in uos, et\neritis mihi testes in Hierusalem et in totam Iudaeam\net Samariam et usque ad terminos terrae.\nhis dictis nubes suscepit eum. nihil ulterius (his)\nuerbis addidit: hoc tanto tenacius quanto posterius audientium\nmentibus fixit. hanc sponsam suis amicis sponsus abiens\ncommendauit. hanc ergo (fidem) de sancta ecclesia discipulis\ndereliquit. huic fidei, Donatistae, resistitis et pro fide, quam\ndominus Christus reliquit apostolis, uos persecutionem ferre\ncontenditis. huic hominis filio, qui ecclesiam suam incipientem\nab Hierusalem et per omnes gentes fructificantem atque\ncrescentem tanta diligentia commendauit, mira caecitatis\nimpudentia contradicitis et propter filium hominis uos mala\nsustinere clamatis. an hoc fortassis ideo dicitis, quia uobis\nalium filium hominis inuenistis, cuius nomine uocitemini, de\ncuius parte dicamini? erratis, non est ipse. quando propter\nfilium hominis pati persecutionem felicitatis esse dicebat, se\nipsum ille sponsus, non adulterum praedicabat.\nEt nos confitemur, ut dicitis, non solis apostolis esse\ndictum: beati eritis, cum uos persecuti fuerint\nhomines. ad omnes enim hoc pertinet, non qui post illos\nquamlibet persecutionem passi sunt siue patiuntur siue qui\npassuri sunt, sed qui propter iustitiam, sicut et ipsi. nam\nhoc paulo superius dixerat: beati qui persecutionem\npatiuntur propter iustitiam, quia ipsorum est regnum\ncaelorum; deinde ista subiunxit, quae commemorare\net frustra uobis usurpare uoluistis. frustra enim beatitudinem\nistam pertinere ad uos putatis, quando in uobis iustitiam,\ncui praemium debeatur, non demonstratis. quin immo e contrario\netiam pro iniquitate patimini, minus ab aliis, plus a\n\n\n\n\n\n\nuobis, ut ante dei iudicium quod futurum est etiam ipsi\nuobis quod meremini ex aliqua parte reddatis. unde quia tu\nipse dixisti non hoc solis apostolis, sed omnibus dictum, ne\nusque ad illos fides praemia habuisse uideretur: sicut hoc\nergo non solis apostolis, sed omnibus dictum est, qui etiam\npost illos propter iustitiam fuerant mala quaecumque passuri,\nsic etiam omnibus illud dictum est: si uos persecuti\nfuerint in ista ciuitate, fugite in aliam. quare hoc\nnon facitis, si ad eorum societatem, quibus haec dicta sunt,\npertinetis? quod quidem etsi feceritis, non ideo pertinebitis,\nquia et latrones hoc facere possunt, quos inquiri leges publicae\niusserunt. uerumtamen quia hoc facere non uultis, de compendio\nuos ad istos, quibus haec dicta sunt, non pertinere\nmonstratis. et ut uos multo manifestius ipsa excusatio uestra\nab illo numero uerorum christianorum ostendat alienos, loca\nquo confugiatis, quae ille usque in finem saeculi non defutura\npromisit, uobis deesse iam dicitis, nullo modo illum quod\nfalsa promiserit conuincentes, sed uos ad eorum consortium\nquibus hoc promisit non pertinere monstrantes et ideo non\nueraces martyres, sed haereticos uos esse fallaces. quid uobis\nulterius dicamus, quando lingua uestra uos uincit?\nNam et illud quod addidisti dixisse apostolum:\nomnes, qui in Christo pie uiuere uolunt, persecutionem\npatiantur necesse est, non quidem ille dixit: \\'necesse\nest\\\\ sed: omnes, ait, qui uolunt in Christo pie uiuere\npersecutionem patientur. sed uos ad istos non pertinere\nquis dubitat? si enim et uos estis, de quibus hoc dixit\napostolus, quare non facitis, quod ipse fecit apostolus? nam\nsi portae aduersus uos clauderentur, per murum submitti\ndebuistis, ut manus persequentium fugeretis. patent portae\net exire non uultis. quam persecutionem patimini nisi a uobis?\ndiligit uos persecutor uester et persequitur uos furor uester:\n\n\n\n\n\n\nille ut fugiatis cupit, iste ut pereatis impellit. sic autem\nintellegitis quod ait apostolus: omnes qui uolunt in\nChristo pie uiuere persecutionem patientur, ut\nmaiores uestros sub apostata imperatore Iuliano non pie\nuixisse uobis necesse sit confiteri. nam quisquis illo tempore\nDonatista factus est, donec aduersus uestrum rursus errorem\npia christianorum imperatorum cura consurgeret, si ante\ndefunctus est, non pie uixit, quia non est passus persecutionem.\nsi autem hoc propterea dixit apostolus, quia, sicut alibi\nscriptum est, temptatio est uita hominis super terram\nnec cessat pios uerosque christianos non solum aduersitatis\ninfestatione, uerum etiam prosperitatis seductione temptare,\nut animus humanus aut afflictione succumbat aut elatione\nuanescat, profecto, quamdiu hic uiuitur, omnes qui uolunt\nin Christo pie uiuere persecutionem patientur, ut\naut uicti comprehendantur a diabolo aut probati diabolum\nuincant. quos autem comprehensos captiuosque iam possidet,\nnon ut obtineat persequitur, sed quia obtinet utitur.\nPorro si persequi tantummodo ille dicendus est, qui\ndolore aliquo excruciat seu uult tenere ut excruciet, non tibi\nuideatur excruciator cordis leuior esse quam corporis, et considera,\nqualem persecutionem patiebatur qui dicebat in psalmo:\nuidi insensatos et tabescebam. hanc persecutionem\nLoth iustus patiebatur in Sodomis etiam priusquam in domo\neius angeli hospites eius, cum homines putarentur, a Sodomitis\nappeterentur ad stuprum. iustus enim eos tam publice\nturpes et ante suae domus iniuriam sine magno cordis cruciatu\nuidere non poterat.\n\nUnde inter suas persecutiones etiam talia commemorat\napostolus Paulus, dicens: quis infirmatur et ego non\ninfirmor? quis scandalizatur et ego non uror?\n\n\n\n\n\n\nproinde quanto maior est in nobis caritas Christi, tanto maiore\ncum dolore animi uos uidemus habere sacramenta Christi et\nseparari a membris Christi et rebellare contra pacem Christi.\nsed quamdiu in hoc corpore uiuitis, spes nobis aliqua de\nnobis datur; cum uero iam in illa dissensione morimini, multo\namarius uos dolemus. iam porro quando uos ipsos necatis\nuel irruendo armis alienis uel praecipitiis et submersionibus\net ignibus uestris, satis dici non potest quanto nos maerore\ncrucietis. plus quippe impius Absalon patrem sanctum Dauid\nextinctus quam rebellis afflixit. uiuum namque eum comprehendi\ncupiebat, ut qui malitia grassabatur paenitentia sanaretur.\nerat ergo ille persecutor patris non solum populum dei diuidendo\nnec solum contra dei legem et contra legitimum patris\nregnum arma portando atque bellando, sed multo amplius\npersecutus est cor paternum in illa impietate moriendo. denique\nillum pater optimus pessimum filium, quem non desperando\nnon defleuerat uiuum, spe finita fleuit occisum. discite ergo,\nquid sit quod apostolus ait: omnes qui uolunt in Christo\npie uiuere persecutionem patientur. si catholicorum\ndomus Donatistae non diripuissent, si catholicas ecclesias\nnon incendissent, si catholicorum codices sanctos in ipsa\nincendia non misissent, si catholicorum corpora non immanissimis\ncaedibus afflixissent, si catholicorum membra non praecidissent,\nsi oculos non extinxissent, si denique catholicos non\ncrudeliter occidissent, hanc solam nos a uobis grauissimam\npersecutionem perpeti uerissime diceremus, quia uidemus\nuos insensatos et tabescimus, quia infirmatos et infirmamur,\nquia scandalizatos et urimur, quia perditos et lugemus. haec\nmala uestra, quae uos in aeternum interitum mittunt, amarius\nnos persequuntur quam illa, quae a uobis nostris corporibus\nuel rebus uel domibus aut basilicis inferuntur. minus persequimini,\ncum in nos saeuitis, quam cum uos peritis. denique\nin illa persecutione, qua in nos saeuitis, cum laude gaudemus,\nin hac autem, qua uos peritis, si gauisi fuerimus, uobiscum\n\n\n\n\nperimus. sed quamdiu in hac carne uiuitis, de nobis desperare\nnon possumus; cum uero in hac impietate morimini, maxime\ncum uos ipsos horrenda caecitate furoris occiditis, amarissimam\ntristitiam nostram illud tantummodo consolatur, quod consolatum\nest sanctum Dauid, in unitate scilicet dei populus\ncongregatus, qui fuit scelerati filii tyrannide diuisus. tolerabilius\nenim longe pauciores pertinacissimi uestri suis praecipitiis\nuel submersionibus uel ignibus pereunt, quam innumerabiles\npopuli illis eorum salutem impedientibus incendio cum illis\naeterni ignis ardebunt. numquam igitur ecclesiae Christi defuit\naut deerit, unde secundum apostolum qui uolunt in Christo\npie uiuere persecutionem patiantur, aut impiorum malitiam\nsustinendo cum in noxia uiuunt, aut eos dolendo cum pereunt.\nNolite itaque falli, quod nobis dictum sit:\nueniet hora, quando qui uos occiderint putent\nse officium facere deo aut, sicut tu hoc testimonium\nposuisti: putent se uictimam dare deo. non quidem hoc\nesse dictum de persecutionibus, quas gentes ecclesiae fecerunt,\nmanifestum est. diis enim suis plurimis, qui utique non sunt,\ndeputauerunt se gentiles officium facere, cum hoc facerent\nuni deo. unde hoc idem, quod dominus praedixit suis, aut\nper Iudaeos impletum est, qui sanctum Stephanum et multos\nalios occiderunt, dum putabant se officium deo facere, quoniam\nunum uerum deum colere uidebantur, aut etiam nobis,\nid est catholicis, dictum est de diuersis haereticis usque quaque\nfurentibus, qui ubi possunt et quando possunt et quomodo\npossunt occidendo catholicos putant se officium deo facere,\nmaximeque de uobis, qui praecipuum uobis nomen fecistis in\nAfrica de talibus uictimis. nam si uobis dictum esset, non\nutique uos ipsi occideretis, sed expectaretis a nobis potius\noccidi, qui putamus nos, ut dicitis, cum id facimus, officium\ndeo facere. nunc uero cum festinatis ad mortem, ne a nostris\n\n\n\n\n\n\nteneamini, uiuere metuitis, non occidi, quia erubescitis corrigi\naut de uestro (errore) conuinci. an forte uos estis ad quos\nutrumque pertineat, quia, cum occidimini et uos a uobis,\nputatis uos officium deo facere et has ei uictimas de uobis\ndare? ad uos ergo pertinet, quod sequitur atque abs te commemoratum\nest. mox enim dominus adiunxit et ait: sed\nhaec facient uobis, quia non cognouerunt patrem\nneque me. cum itaque uos ipsos occiditis, putantes uos\nofficium deo facere, nec patrem cognouistis, (quem non audistis\ndicentem: non occides, nec filium cognouistis), quem\nnon audistis dicentem: fugite.\nUerba epistulae: Sed belliferae, inquit, pacis\ncruentaeque unitatis se incolas iactant. audiant dominum\ndicentem: pacem meam do nobis, pacem relinquo uobis;\nnon sicut saeculum dat ego do nobis. saeculi enim pax\ninter animos gentium dissidentes armis et belli exitu foederatur;\ndomini Christi pax salubri lenitate tranquilla uolentes\ninuitat, non cogit inuitos. ad haec responsio: Uos quidem\nbelliferam pacem et cruentam unitatem facere cupitis aut\nuiolentis mortibus nostris aut uoluntariis mortibus uestris,\nnon imputantes uobis quod facitis nobis et imputantes nobis\nquod facitis uobis. sed nos et quod facitis nobis cogimur\nsustinere et quod uobis facitis nihil possumus quam dolere,\ndum tamen fiat pax et unitas Christi propter salutem multorum,\nsicut fit in plurimis, etiamsi propter furorem paucorum non\nfit in omnibus. nam si non inuido, sed fideli oculo uelletis\nattendere, uideretis, quam uera pace atque unitate Christi\ngaudeant qui ex uobis ad nos uenerunt, tot tantorumque\npopulorum agmina, in quibus etiamsi adhuc sunt nonnulli\nipsa nouitate turbati, et ipsi paulatim ab hac infirmitate\n\n\n\n\n\n\n\n\n\n\nsanantur. et si ficti aliqui perseuerant, non utique propter\nipsos non fuerant colligendi quos uidemus ueraces, quorum\nquidam in regionibus uestris etiam quibusdam nostris maiores\napparuerunt, quando uobis illa perditionis libertate concessa\nad uos redire noluerunt. debebamus ergo, ne perderemus istos,\ncolligere et fictos, quia in euangelio legitur seruos ad nuptias\ndomini sui congregasse conuiuas bonos et malos, maxime quia\nuos de area dominica superbiae spiritus tamquam improbus\nuentus ante tempus uentilationis excussit, unde uos ad illam,\nquantum opitulante deo possumus, reuocare conamur. et utique\nnostis, quemadmodum scopis diligentiae frumentum simul etiam\ncum terra trahitur, quando in aream reuocatur.\nQuod autem uobis uidetur inuitos ad ueritatem\nnon esse cogendos, erratis nescientes scripturas neque uirtutem\ndei, qui eos uolentes facit, dum coguntur inuiti. numquid\nenim paenitentiam Niniuitae inuiti egerunt, quia hoc rege suo\ncompellente fecerunt? iam enim propheta iram dei uniuersae\nciuitati eam triduo perambulans praenuntiauerat: quid igitur\nopus erat regis imperio, ut humiliter supplicaretur deo, qui\nnon intuetur ora sed corda, nisi quia erant in eis quidam,\nqui nec curarent nec crederent praedicta diuina nisi territi\npotestate terrena? ista igitur iussione regiae potestatis, contra\nquam uoluntarius fit uester occasus, multis ad salutem quae\n(est) in Christo praestatur occasio, qui etsi uiolenter adducuntur\nad cenam tanti patris familias et compelluntur intrare,\nintus tamen inueniunt unde se laetentur intrasse. utrumque\nenim futurum dominus ipse praedixit et utrumque compleuit.\nnam reprobatis quibusdam, qui utique intelleguntur Iudaei,\nquia ipsi per prophetas antea fuerant inuitati et ad horam\nexcusare maluerunt, ait dominus seruo suo: exi in plateas\net uicos ciuitatis, et pauperes ac debiles et\ncaecos et claudos introduc huc. et ait seruus:\n\n\n\n\n\n\ndomine, factum est ut imperasti, et adhuc locus\nest. et ait dominus seruo: exi in uias et saepes,\net compelle intrare, ut impleatur domus mea. intellegimus\n\\'uias\\' haereses, schismata \\'saepes\\'; uiae quippe hoc\nloco significant diuersas opiniones, saepes autem peruersas\nopiniones. quid ergo miramini, si non corporalis cibi sed spiritalis\nfame moritur, quisquis ad istam cenam nec libenter\nintroductus nec uiolenter impulsus ingreditur?\nUerba epistulae: Odio, inquit, saeculi ga-udemzts.\nin eius pressuris non succumbimus, sed laetamur. mundus\nhic non potest seruos Christi diligere, qui Christum cognoscitur\nnon amasse, domino ipso dicente: si saeculum uos\nodit, scitote quia me primum odio habuit quam uos.\nsi me persecuti sunt, et uos persequentur. ad haec\nresponsio: Quomodo gaudentes odio saeculi pressuris eius non\nsuccumbitis, sed laetamini, cum uos ipsos uelitis occidere, ne\nmolestias qualescumque patiamini, et mori eligitis non ab\naliis occisi pro ueritate Christi, sed a uobis ipsis pro parte\nDonati? ista circumcellionum est insania, non martyrum gloria.\ncum itaque appareant facta uestra, quid uobis uerba usurpatis\naliena? mundus iste, inquit, non potest seruos Christi diligere,\nqui Christum cognoscitur non amasse. non ergo ad mundum\nistum pertinemus nos, quia diligimus uos; sed serui Christi\nuos non estis, qui malum pro bono retribuentes et malitiam\nuestram, quando in nos exercere non potestis, in uos retorquentes\nnec nos diligitis et uos occiditis. dominus autem\nquando dixit: si saeculum uos odit, scitote quia me\nprjorem uobis odio habuit. si me persecuti sunt,\net uos persequentur, non uobis, sed illis dixit, quibus\npraecepit, ut, si eos persequerentur in ista ciuitate, fugerent\nin aliam, quod uos non facitis. illis dixit, ad quas ciuitates\nconfugerent usque in finem saeculi non defuturas, quas uos\n\n\n\n\n\n\n\n\nquerimini uobis iam deesse nec uultis fateri eos, quibus haec\ndicta sunt, uos non esse.\nUerba epistulae: Sed etsi persecutio conquiescat,\ninquit, unde martyrum numerus adimpletur, Iohanne dicente:\nuidi, inquit, animas occisorum sub ara dei exclamantium\net dicentium: quamdiu, domine, non iudicas et\nuindicas sanguinem nostrum de iis qui habitant\nsuper terram? et acceperunt singuli stolas albas, et\ndictum est eis, ut requiescerent adhuc paucum tempus,\ndonec impleatur numerus fratrum ipsorum qui\nincipient interfici sicut et ipsi? ad haec responsio: Si\nsub ara Christi martyres esse uelletis, non uos ipsos incendendo\nsacrificium diabolo faceretis. quis enim gaudet de isto\nfurore uestro nisi diabolus, qui eum uobis inspirat, et qui\nsunt ex parte illius? ipse est, qui illum puerum, de quo in\neuangelio legimus, mittebat aliquando in aquam, aliquando in\nignem, ipse et illum gregem porcorum praecipitem fluctibus\nmersit, ipse, ut se de pinna templi praecipitaret, etiam ipsi\ndomino audacissima temptatione suggessit. ad diabolum sine\ndubio pertinetis, cum tria genera mortis, aquam ignem praecipitium,\nin uestris mortibus frequentatis. si enim mentes non\ndementia perderetis, ista ipsa uerba, quae de sancto libro\nposuisti, ab isto interitu quem uobis ingeritis uos reuocare\ndeberent. quid enim animae martyrum sub ara dei dicunt?\nquamdiu, domine, non iudicas et uindicas sanguinem\nnostrum de iis qui habitant super terram?\nuindicari poscunt sanguinem suum, in eis utique a quibus\nfusus est: numquid in aliis? ac per hoc uindicabitur uester\nin uobis.\nQuid est autem stultius quam quod putatis prophetiam\nistam de martyribus, qui futuri praedicti sunt, non nisi in\n\n\n\n\n\n\nDonatistis esse completam, quasi, posteaquam hoc scripsit\nbeatus Iohannes, nulli martyres sint occisi, quo usque exsurgeret\npars Donati, qui si quando alios non possunt se ipsos\noccidunt, qui faciunt opera latronum et daemonum et gloriam\nsibi uindicant martyrum? quodsi tanto temporis interuallo,\nid est a Iohanne usque ad istos, nulli occisi essent martyres\nueri, ut nihil aliud, uel temporibus antichristi diceremus\nfuturos, in quibus ille martyrum numerus compleretur, nec\ntamen istos uel alieni uel sui sanguinis reos accrescere numero\nuerorum martyrum crederemus, quibus dictum est ut requiescerent\nparuum tempus, donec impleretur numerus fratrum\nipsorum, qui inciperent interfici sicut et ipsi, ab aliis utique,\nnon a se ipsis sicut isti, et ideo isti non sicut ipsi. possumus\netiam uerissime dicere ipsos quoque Donatistarum temporibus\ncatholicos quos occidunt ad supplementum illius numeri pertinere.\nsed cum post apostolum Iohannem, qui futura illa\nconscripsit, tanta strages martyrum interficientibus impiis\nusque quaque in tam multis gentibus facta sit, quid sibi\nuolunt isti suarum animarum extortores et alienarum tortores,\nut, quod de martyribus sanctis legunt esse praedictum, de\nse iactent esse completum? praeparate uos potius, ut uester\nsanguis non in eis, qui uos uel comprehendere uel fugere\ncupiunt ut uiuatis, sed in uobis potius uindicetur. an forte,\nne hoc fiat, ideo non eum funditis, sed aut praecipitio colliditis\naut unda suffocatis aut in cinerem conuertitis? sed erratis.\nuindicabitur in uobis, quocumque modo perimatur a uobis; in\nuobis enim (etiam) uindicaretur, si non in ecclesia Christi, sed\nin parte Donati ab aliis funderetur. itane uos clamabitis ad\ndeum, ut uindicet sanguinem uestrum, et exaudiet uos nisi\ndamnauerit uos? quomodo enim uindicetur, nisi qui eum\nausus est trucidare damnetur? in hac ergo uoce non estis\nnisi accusatores uestri, quia uos estis rei sanguinis uestri,\nnec deus nisi uos damnabit, quando a uobis uel collisum uel\n\n\n\n\nsuffocatum uel exustum uel quocumque pacto trucidatum\nuel, si hoc elegeritis, effusum sanguinem uestrum uindicabit.\nUerba epistulae: An non ista, inquit, persecutio\nest, quae tot milia innocentum martyrum artauit ad mortem?\nchristiani enim secundum euangelium spiritu prompti, sed\ncarne infirmi a sacrilega contaminatione caminorum reperto\ncompendio suas animas rapuerunt, imitati presbyteri Raziae\nin Macchabaeorum libris exemplum, nec frustra timentes.\nquisquis enim in eorum manus inciderit, non euasit. sed\nquantum uelint faciant: quod certum est, dei esse non pos-\n. sunt qui faciunt contra deum. ad haec responsio: Apertissime\nomnino quam persecutionem patiamini et uerissime confiteris;\nipsa est enim de qua iam dixi, quae in sanctis scripturis de\nquibusdam impiis satis euidenter expressa est, de quibus\ndictum est quia persecutionem patiuntur ab ipsis factis suis.\nquod quidem dici de uobis conuenientissime potest, etiamsi\nuos aliorum manus propter uestra sacrilegia trucidarent. nam\net latrones et quilibet homines rei criminum capitalium, cum\niustis legibus puniuntur, non dicendi sunt persecutionem pati\nnisi ab ipsis factis suis. sed nunc plane cum parcente uobis\nmansuetudine christiana ita in uos saeuit uestra dementia,\nut, quemadmodum dicis, caminorum reperto compendio uestras\nanimas rapiatis, omni modo uos a uobis ipsis pati persecutionem\nnimia est impudentia si negatis, quando uos utrumque\ncompletis, et unde iuste pereatis et quod peritis. sic autem\ndicis tot hominum milia esse qui hoc faciunt, quasi non etiam\nista sit non parua causa, cur ab huiusmodi magisterio uestro\nAfrica liberetur. eorum est enim hominum genus, cui hoc\nmalum persuadere potuistis, qui sole(ba)ut haec et antea\nfacere, maxime cum idololatriae licentia usque quaque ferueret,\nquando isti paganorum armis festa sua frequentantium\n\n\n\n\n\n\nirruebant. uouebant autem pagani iuuenes idolis suis quis quot\noccideret. at isti gregatim hinc atque inde confluentes tamquam\nin amphitheatro a uenatoribus more immanium bestiarum\nuenabulis se oppositis ingerebant, furentes moriebantur, putrescentes\nsepeliebantur, decipientes colebantur. praeter haec sunt\nsaxa immania et montium horrida praerupta uoluntariorum\ncreberrimis mortibus nobilitata uestrorum. aquis et ignibus\nrarius id agebant, praecipitiis greges consumebantur ingentes.\naetatis nostrae hominibus res notissimas loquor. quis enim\nnescit hoc genus hominum in horrendis facinoribus inquietum,\nab utilibus operibus otiosum, crudelissimum in mortibus\nalienis, uilissimum in suis, maxime in agris territans, ab\nagris uacans et uictus sui causa cellas circumiens rusticanas,\nunde et circumcellionum nomen accepit. uniuerso mundo\npaene famosissimum Africani erroris opprobrium?\nEx hoc igitur genere quis ignorat quam multi\nantea per diuersas mortes ibant et peribant, et nunc in illorum\ncomparatione quam pauci suis ignibus ardeant? sed si putas\nmoueri nos oportere, quia isto modo tot milia moriuntur,\nquantum existimas nos habere consolationis, quod a tanta\ndementia partis Donati, ubi non solum nefariae diuisionis\nerror, uerum etiam furor iste lex facta est, longe atque\nincomparabiliter plura milia liberantur? neque enim isti, qui\npereunt, illorum saltem numero aequantur, qui ex ipso genere\nnunc iam tenentur ordine disciplinae colendisque agris amisso\ncircumcellionum et opere et nomine inseruiunt, seruant castitatem,\ntenent unitatem: quanto minus coaequantur isti perditi\nnumero utriusque sexus non solum puerorum et puellarum,\niuuenum et uirginum, uerum etiam coniugatorum et senum,\nquorum innumerabiles ex Donatistarum nefaria dissensione\nin pacem Christi ueram et catholicam transeunt! isti quippe,\nqui se incendunt, nec tot homines sunt quot loca sunt\npopulis plena, qui ab exitiali peste erroris illius et furoris\n\n\n\n\nper hanc instantiam perficiendae unitatis eruuntur. numquidnam.\nobsecro, sanum misericordiae potest esse consilium, ut simul\ncum illis isti omnes aeternis gehennarum suppliciis seruentur,\nne illi in istorum comparatione perpauci suorum caminorum\nignibus exurantur? ut enim omnes cum Christo uiuant, magnis\nconatibus et uotis agendum est; sed si hoc per quorundam\nfurorem fieri non potest, saltem ut non omnes cum diabolo\npereant laborandum est.\nSane de scripturis sanctis sagacissime inquirens,\nsi quid proferre posses pro ista spontaneae mortis sententia\ninsana, inuenisse te aliquid putas, quia scriptum est in euangelio:\nspiritus quidem promptus est, caro autem\ninfirma, tamquam ideo se quisque occidere debeat, quia\ninfirmus est ad passiones inter manus persequentium sustinendas..non\npotuisti citius dicere falsos martyres uestros ex illorum\nesse numero, de quibus scriptum est: uae his qui\nperdiderunt sustinentiam, et ad illos prorsus non pertinere,\nquibus dominus dicit: in uestra patientia possidebitis\nanimas uestras. de quibus autem legitur: spiritus\npromptus est, caro autem infirma, somno non\nuoluntario premebantur, non interitu uoluntario necabantur.\ndiligenter lege et quid loquaris attende. ubi est quod apostolus\nait: fidelis deus, qui non permittet uos temptari\nsuper id quod potestis, sed faciet cum temptatione\netiam exitum, ut possitis sustinere? itane credendum\nnon est huic apostolicae ueritati et inimicos debemus nos\nipsos habere, quia inimicos non possumus alios sustinere?\nabsit hoc a cordibus christianis. plane fideli apostolo, immo\nipsi fideli deo, qui non sinit suos temptari supra quam ferre\npossunt, sed facit cum temptatione etiam exitum, ut possint\nsustinere, credant catholici, non credant Donatistae, et ne\n\n\n\n\n\n\nsemper ista non credant, non sint Donatistae. quando enim\ndesperatur in quibusque passionibus a domino impetranda\npatientia et ideo quaeritur compendium caminorum, ubi se\nisti non quidem feris, ut ait beatissimus Cyprianus, sed tamen\nflammis obiciunt, quos nemo damnauit, non est hoc consilium\nsed furor, non est sapientia sed amentia. habeant isti incendia\nsua, qui non dicunt de adiutorio domini: quoniam ab ipso\npatientia mea.\nCerte sanctus Iob, quando a capite usque ad pedes\nintolerabili uulnere putrescebat et doloribus excruciabatur\nimmanibus, hoc uestrum compendium habebat in promptu,\nquo se ab huiusmodi uita horrendis calamitatibus plena, in\nqua procul dubio manebat, nolebat eripere. potestas utique\naderat, sed iustitia non sinebat. secundum hoc enim dicit:\natque utinam possem me occidere aut rogare alium\nut faceret mihi hoc. negauit se posse iustus, quod per\niustitiam fieri non poterat. eo loquendi modo et apostolus ad\nGalatas dicit: testimonium uobis perhibeo, quia, si\nfieri posset, oculos eruissetis et dedissetis mihi.\ncur enim et hoc fieri non posset, nisi quia iuste fieri nullo\nmodo posset? sic et dominus, cum per angelos suos iustum\nLoth de Sodomis exeuntem urgeret, ut properaret in Segor:\nnon enim, inquit, potero facere rem, donec tu illo\nintroeas. non posse se dixit, quod sine dubio poterat per\npotentiam, sed non poterat per iustitiam. posset enim patientissimus\nIob, ut nihil aliud, uel cibum uel potum non sumere\natque ita illam uitam aerumnosam horrendamque consumere;\nsed hoc iuste facere non posset, quoniam nulli fas est se\nipsum occidere, maxime cum, ut possit uiuere, possit fugere.\nan hoc aliquis dubitauerit, quod ille uir sanctus, qui tam\nmulta in suis doloribus loquebatur, rogare ut hoc sibi fieret\n\n\n\n\n\n\naliquem posset? neque enim, ut dolenti et putrescenti manus\ndefuit ad perimendum, et lingua defuit ad rogandum. certe\nuel ipsam coniugem suam poterat hoc rogare. quae tamen\nut hoc fieret nec ipsa suggessit, quae illum mori per eius\nblasphemiam deo irascente cupiebat, ideoque aliquid in deum\nconsilio nefando (dicens) tamen ut ipse se occideret ei dicere\nnon audebat. plus iuris in uos diabolus habet, qui uobis tam\nfacile persuadet, quod insipienti mulieri persuadere non potuerat,\nquam sibi ministram ad decipiendum uirum suis illi\nablatis omnibus reseruauit. dixit itaque se iustus ille non\nposse aliquem rogare ut eum interficeret, etiam id ostendens\nutique non licere. quod enim non potest iuste, non potest\niustus, quoniam hoc decernendo prius amittit iustitiam, ut,\nquod non potest iustus, possit iniustus. sic ergo dixit: atque\nutinam possem me ipsum interficere, tamquam diceret\n<atque utinam iustum esset\\'; tunc enim a iusto fieri posset.\nneque enim, ut hoc posset quod non potest nisi iniustus,\niniustitiam sibi optaret, sed si fieri posset, hanc uellet esse\niustitiam. quod fieri quia non potuit, ut haec esset iustitia,\nnon potuit iustus quod sola faceret iniustitia. ac per hoc non\nest iniustum homini iusto optare mortem, quando amarissima\nest uita, sed si deus optatam non dederit, non erit iustum\nnisi tolerare eam amarissimam uitam. sicut a iusto nec illud\nalienum est, ut optet uitam, quando amara mors imminet,\nsed cum se uidet eam impetrare non posse, dicit quod nos\nin se transfigurans dominus ait: uerum non quod ego\nuolo, sed quod tu u i s, pater. haec autem illis dicenda\nsunt, quos ad mala gerenda quaerunt qui persequuntur, non\nquos ad bona participanda qui diligunt; eis, inquam, dicenda\nsunt ista, qui persecutionem patiuntur propter iustitiam, non\nqui eam sibi faciunt propter iniustitiam.\nProinde etiam senior ille Razias, quem sibi isti\nexemplis sui sceleris destituti de Machabaeorum libris tamquam\nimitandum se inuenisse gloriantur, hoc facere debuit,\nquod in eisdem litteris leguntur septem illi fratres etiam\nexhortante matre fecisse, ut comprehensus et a lege domini\nsui non auersus omne, quod ei applicitum esset, acciperet et\nin dolore sustineret et in humilitate sua patientiam haberet.\nquocirca humilitatem inter manus inimicorum non ualens\nferre non plane sapientiae, sed insipientiae dedit exemplum\nnon Christi martyribus, sed Donati circumcellionibus imitandum.\nuerumtamen si diligentius consideremus, et ab isto\napparetis alieni. iste quippe, cum iam comprehenderetur ab\nhostibus, non habuit liberam fugam. ideo se gladio percussit\net, cum perimere non potuisset, de muro se praecipitauit,\ndeinde abruptam petram, cum iam uiuere non posset, adhuc\ntamen spirans et corpus impetu mouens, currendo licet exsanguis\nobtinuit, ubi utraque manu producta sua intestina discerpsit\ndispersit occubuit, turba ita circumdatus, ut euadere\nnon posset, etsi uiuere posset. uos igitur, qui nec dominum\nauditis dicentem: fugite nec imitamini Razian, qui uoluit\nnec potuit fugere, profecto, quia non habetis illum in praecepto,\nnec habetis istum in exemplo. quid quod iste Razias secundum\nuestram rationem sine dubitatione culpandus est? dixisti\nenim propter euangelicam sententiam, ubi dominus ait: spiritus\nquidem promptus est, caro autem infirma,\nuos ad caminorum fugisse compendium, quia uidelicet infirmi\nestis perferre manus inimicorum, si ab eis comprehensi\nfueritis. ergo illius, qui se gladio grauiter uulnerauit, qui\nuulneratus murum petiit, qui se inde in ceruicem praecipitem\ndedit, qui et postea potuit ad petram currere, in petra stare,\nintestina educere carpere spargere, numquid dici potest spiritus\npromptus, caro autem infirma? cuius non solum spiritus\n\n\n\n\n\n\ntam promptus apparuit, sed etiam caro tam firma, ut uix\ncredibile sit eum facere uoluisse ac ualuisse quae fecit. itaque\nuobis oportet iste displiceat, qui rationem uestrae infirmitatis\nsua firmitate perturbat. porro si fugere ualens nec uolens in\ndomum suam ligna congessisset atque irruentibus inimicis,\nut eum comprehenderent, ignem supposuisset seque cum suis\naedibus concremasset, uobis quidem praebuisset exemplum,\nsed sibi adquisisset grande tormentum. nunc autem, quoniam\nfugere non ualuit, aliquanto minus est fortasse sui sanguinis\nreus, quod sibi intulit mortem, quam comprehenso inimicus\niam fuerat illaturus.\nAt enim sanctarum scripturarum auctoritate laudatus\nest Razias\\'. quomodo laudatus? quia fuit amator ciuitatis: hoc\npotuit et carnaliter, ciuitatis uidelicet illius terrenae Hierusalem\nquae seruit cum filiis suis, non autem illius quae sursum,\nliberae matris nostrae. laudatus est, quia continentiam seruauit\nin Iudaismo: at haec sibi in comparatione iustitiae christianae\ndamna et stercora fuisse dicit apostolus. laudatus est, quia\npater Iudaeorum appellabatur : hoc magis est unde et illi\ntamquam homini subrepsit humilitatis impatientia, ut prius\nmori uellet quam hostibus subici. dictum est, quod elegerit\nnobiliter mori: melius uellet humiliter, sic enim utiliter. illis\nautem uerbis historia gentium laudare consueuit, sed uiros\nfortes huius saeculi, non martyres Christi. dictum est, quod\nse uiriliter de muro praecipitauit in turbas: nec nos dicimus\neum hoc fecisse muliebriter. quamquam uos, qui multum\nexemplo isto profecistis, etiam feminas uestras hoc facere\ndocuistis: sed fatemur hoc etiam ipsas non facere muliebriter,\nsed uiriliter, non tamen salubriter, quia non fideliter. ad\nextremum quod inuocasse dictus est dominatorem uitae ac\nspiritus, ut haec illi iterum redderet, id est uitam et spiritum,\nnec tunc aliquid poposcit, quo boni discernuntur a malis.\n\n\n\n\n\n\nreddet enim haec deus et his qui male egerunt non in resurrectione\nuitae aeternae, sed in resurrectione indicii aeterni.\nlaudatus est itaque iste Razias amator ciuitatis ut ualde bene\naudiens, id est bonae famae, quia pater Iudaeorum appellatus\nest et quod continentiam tenuerit in Iudaismo. istam uero\neius mortem mirabiliorem quam prudentiorem narrauit quemadmodum\nfacta est, non tamquam facienda esset scriptura\nlaudauit. nostrum est autem, sicut apostolus admonet, omnia\nprobare, quae bona sunt tenere, ab omni specie mala nos\nabstinere.\nEt hanc quidem scripturam, quae appellatur Macchabaeorum,\nnon habent Iudaei sicut legem et prophetas et psalmos,\nquibus dominus testimonium perhibet tamquam testibus suis,\ndicens: oportebat impleri omnia quae scripta sunt\nin lege et prophetis et [in] psalmis de me, sed recepta\nest ab ecclesia non inutiliter, si sobrie legatur uel audiatur,\nmaxime propter illos Macchabaeos, qui pro dei lege sicut ueri\nmartyres a persecutoribus tam indigna atque horrenda perpessi\nsunt, ut etiam hinc populus christianus aduerteret, quoniam\nnon sunt condignae passiones huius temporis ad futuram\ngloriam quae reuelabitur in nobis, pro quibus passus\nest Christus, si tanta patientissime pertulerunt pro lege quam\ndedit deus per famulum hominibus illis, pro quibus nondum\ntradiderat filium: quamquam et iste Kazias habeat quod\nlegentibus prosit, non solum ut mens exerceatur recte iudicando\nquod legit, uerum etiam ut animus humanus, immo animus\nchristianus aduerteret, quanta ferenda sint ab inimicis ardore\ncaritatis, cum a se ipso iste timore humilitatis tanta pertulerit.\nsed ardor caritatis de sublimitate descendit gratiae diuinae,\ntimor autem humilitatis ex amore accidit laudis humanae, et\nideo ille certat per patientiam, hic autem peccat per\n\n\n\n\n\n\nimpatientiam. non itaque debemus, quidquid in scripturis etiam\ndei testimonio laudatos homines fecisse legerimus, consentiendo\napprobare, sed considerando discernere, adhibentes iudicium\nnon sane nostrae auctoritatis, sed scripturarum diuinarum\natque sanctarum, quae nos nec illorum hominum, quibus\nillic bonum atque praeclarum testimonium perhibetur, omnia\nuel imitari uel laudare facta permittit, si quae non recte ab\neis facta sunt uel huic iam tempori non conueniunt.. sed de\niis, quae tunc fuerant recta, nunc non sunt, quid opus est\naliquid in hac quaestione discutere, cum hoc, unde agitur, ut\nsibi quis inferat mortem, maxime cui conceditur uel potius\nqui compellitur uiuere, in eis sit factis, quae nec poterunt\numquam recta esse nec potuerunt, sicut satis iam demonstrauimus?\nProinde quomodolibet accipiatur a uobis huius Raziae\nuita laudata, non habet mors eius laudatricem sapientiam,\nquia non habet dignam dei famulis patientiam, potiusque huic\nuox illa sapientiae, quae non laudis, sed detestationis est, competit:\nuae his qui perdiderunt sustinentiam. nam si\nlaudatorum facta omnia creditis imitanda, numquid melior est\niste Razias quam Dauid? cur ergo eius factum de aliena uxore\nappetenda eiusque occidendo marito nullus bonus sibi proponit\n(imitandum), sed potius cauendum atque uitandum? numquid\nmelior est Razias quam Salomon? placetne ergo uobis, ut eius\nerga mulieres lasciuiae, quarum seductionibus usque ad templa\nidolis fabricanda perductus est, imitandum proponamus exemplum?\nnumquid melior Razias quam Petrus apostolus, qui ubi\ndixit: tu es Christus filius dei uiui, tam beatus a domino\nappellatus est, ut claues regni caelorum accipere mereretur,\nnec tamen in eo creditur imitandus, ubi mox eodem momento\nreprehensus audiuit: uade post me, satanas; non enim\n\n\n\n\n\n\n. sapis quae dei sunt, sed quae hominum? atque ut\nhaec taceam, quae uoce apertissima sancta ecclesiae scriptura\nculpauit, et ea dicam, quae tantummodo ibi narrata atque\nconscripta sunt nec de his est in alter(utr)am partem laudis aut\nreprehensionis lata sententia, sed quae nobis iudicanda permissa\nsunt, numquid melior Razias quam Noe? quis autem illum\nuirum, quod iacuit ebrius, laudauerit sobrius? numquid melior\nest Razias quam ludas patriarcha? quis tamen eum approbet,\ncui placeat, quem non rectissime offendat in illa fornicatione,\nquandoquidem non ad suam nurum, quia hoc ignorauit, uerumtamen\nad eam quam meretricem putauit ingressus est? numquid\nmelior est Razias quam Samson? audete itaque dicere,\nsi potestis, illud quod in crinibus habuit uirtutis magnum\ndiuinumque secretum blandienti mulierculae fuisse prodendum.\nnam illud quod cum inimicis occidit et se ipsum, quando\nsuper se atque illos deiecit domum, mortem quam mox ab\neis fuerat perpessurus communem uoluit cum illis habere, quia\nnon posset euadere. quod quidem non sua sponte fecit, sed\nhoc spiritui dei tribuendum est, qui usus est eo, ut faceret\nquando illi adfuit, quod facere non poterat quando idem spiritus\ndefuit. sicut Abrahae factum, quando filium uoluit immolare,\nquod deo iubente fuit oboedientia, deo non iubente quid\nfuisset nisi dementia?\nHis sacris litteris eruditus beatus Cyprianus in confessione\nsua dixit disciplinam prohibere ne quis se offerat. uidete, .\nquantum mali faciatis, cum uos uultis occidere, qui essetis\nindisciplinati, etiam si uos aliis hoc uobis facere cupientibus\nuelletis offerre. fugam praecipit quem uocatis saluatorem, fugam\npermittit persecutor: quid ergo sequimini, ut uestris ignibus\npereatis, nisi uestrum furorem? et tamen dicis: an non est\nista persecutio, quae tot milia innocentum artauit ad mortem?\n\n\n\n\n\n\nostendite, quomodo sitis innocentes, qui Christum diuiditis et\nuos occiditis. ostendite, quomodo artemini ad mortem, quibus\nfuga et diuinitus iubetur et humanitus relaxatur. ostendite,\nquemadmodum caminorum compendio animas uestras a contaminatione\nrapiatis, quas potius caminorum sacrilegio tamquam\ndiabolico sacrificio contaminatissimas facitis. interrogate Christum:\niubet uos fugere; interrogate tribunum: permittit uos\nfugere; si et ipsum Razian interrogare possetis, responderet\nnobis: (ego\\' non potui fugere.\\' uos ergo nec Christum saluatorem\nnec tribunum persecutorem nec Razian auctorem habetis.\nQuod autem dixisti, ut se ipsos uestri occiderent,\nnon eos frustra timuisse, quoniam quisquis in nostras\nuel nostrorum manus incidit non euasit, quid (non) euaserit\nquaero. si mortem, cur eam uobis infertis manibus uestris,\nsi hanc timetis a nostris? sed manifestum est non de morte\nuos dicere. nam quantum cupiamus uos uiuere, etiam ipsi\nscitis; ideo nos de uestra morte terretis. proinde si communionem\nnostram dicis neminem uestrum qui in manus nostras\nincidit euasisse, utinam uerum diceres! ualde quippe feliciter\nnon euaderent communionem quae offertur a catholicis, ut\neuaderent damnationem quae paratur haereticis. sed falsum\nesse quod dicis uel ex uestro Emerito cogitare potuisti, qui,\ncum uenisset ad nos, facilius est ueritate conuictus quam\ncommunicare compulsus. sunt et alii fama quidem minores,\nsed stultitia pares. quisquis enim fuit similis uanitatis, ut\ncontra manifestissimam ueritatem peruersissima uerecundia\nfieret pertinax, cum putari erubescit inconstans, expers a nobis\ncatholicae communionis abscessit. sed ideo dixisti: quisquis\nin eorum manus incidit non euasit, quoniam paucissimos\napertissimae ueritati perseueranter resistentes et discedentes\nlatere arbitratus es. sed Emerito fecisti secundum uos\n\n\n\n\n\n\ngrauissimam iniuriam, qui perdidit apud te duritiae suae laudem.\ntamquam frustra esse uoluerit inter paucos ueritati non consentientes,\nquia deputari (non) meruit inter latentes. quis nostrum\nnon te credat inuidere collegae? aut si non inuides, imitare.\nueni ad nos et tu sicut ipse, audi quod dicimus sicut ipse,\nresponde, si potes, quod non potuit ipse; si autem nec respondere\nnec communicare uolueris, discede sicut ipse. ecce ille\nde nostris manibus illaesus abscessit; tu quare dicis: quisquis\nin eorum manus incidit non euasit? ecce ille non sibi credidit\nloca defutura ubi posset latere; tu quare disponis ardere?\nitane nondum uides uos esse potius, qui non pertinetis ad\ndeum et qui facitis contra deum non solum peste communi,\nqua Christi unitati resistitis, sed etiam nos praecipue, qui\nhuic tanto sceleri uestro etiam mortes addere festinatis?\nUerba epistulae: Sed quoniam prudentiam\ntuam, inquit, exsecutoris officium non decebat, quaeso paucis\naduerte. alia est ut reor solida ueritas, alia effigies ueritatis.\nquoniam ueritas robore suo firmata constat, idolum siue\nsimulacrum est quod in iniuriam ueri simile fecerit humana\npraesumptio; numquam tamen potest praeiudicare ueritati\nfallacia. simulacrorum cultores dico, qui non tenent ueritatem ;\nsub alieno uocabulo gentilem existimo, qui facit sibi quod\ncolat. unde publicum apertumque est, quod minis siue terrore\net persecutionibus crebris Gabinium similesque de naturae\nlibertate sublatos ipsi sibi quos uenerarentur perfidos fabricasse\nnoscuntur, ad quorum cultum coguntur inuiti. ad haec\nresponsio: Adhuc addis furori uestro uerba blasphemiae et\naudes dicere ecclesiam catholicam humanum esse figmentum,\ncui dicit deus: ego enim sum dominus qui facio te,\ndominus nomen ei. et. ut sciamus ipsam eam catholicam\nuniuerso terrarum orbe diffusam, sequitur et adiungit: et qui\n\n\n\n\n\n\n\n\n\n\neruit te ipse deus Israel uniuersae terrae uocabitur.\nhoc euidentissimum dei opus humanum dicitis esse figmentum\nnec uos respicitis, quod ab ista ecclesia, quam se promisit\ndeus in uniuersa terra esse facturum, nullo modo separaremini,\nnisi hominem sequeremini. nos eum sequimur, qui dixit Abrahae:\nin semine tuo benedicentur omnes gentes. eum sequimui,\nqui dixit ipsi ecclesiae suae quod modo commemoraui:\nego sum dominus qui facio te, dominus nomen ei,\net qui eruit te ipse deus Israel uniuersae terrae\nuocabitur. propterea tenentes ecclesiam, quae dilatatur et\ncrescit per omnes gentes et per uniuersam terram, non utique\nfigmentum sequimur humanum, sed promissum factumque\ndiuinum. uos quid sequimini, ut ab huius diuinae promissionis\net diuini operis communione diuisi uelitis esse de parte Donati?\npeccato Caeciliani perisse de orbe terrarum promissiones dei\net remansisse in parte Donati homo uobis dixit an deus? si\ndeus, legite hoc nobis ex lege prophetis psalmis, apostolicis\net euangelicis litteris. legite, si potestis, quod in collatione\nnostra minime potuistis. si autem homines ista dixerunt, de\nquibus dictum est: firmauerunt sibi sermonem mali\ngnum, ecce humanum figmentum, ecce quod colitis, ecce cui\nseruitis, ecce propter quod rebellatis insanitis ardetis.\nGabinius uero et ceteri, qui hanc ecclesiam cognouerunt\nelegerunt tenuerunt, non humanum figmentum, sed diuinum\npromissum praedictum et impletum cum fidelibus habere\ncupientes, ulterius pro humano figmento ipsas humanas molestias\nperpeti noluerunt. qui enim pro ueritate et unitate Christi\nnon dico res suas, sed istam etiam uitam suam aliis dumtaxat\nauferentibus atque interficientibus amiserit, uere fidem habet,\nuere spem habet, uere caritatem habet, uere deum habet;\nquisquis autem pro parte Donati uel fimbriam uestimenti perdiderit,\ncor non habet. quid ergo mirum, si homines sapientes,\n\n\n\n\n\n\ncum uiderunt contra obduratae consuetudinis pertinacissimam\nuetustatem proposita sibi esse damna et exilia, considerauerunt,\nutrum pro parte Donati contra ecclesiam catholicam, hoc est\npro figmento humano contra opus diuinum, perpeti ista deberent,\net se utique non debere uiderunt atque istam quam uocatis\npersecutionem cognouerunt sibi esse correctionis occasionem\net fecerunt quod scriptum est: da sapienti occasionem\net sapientior erit. uides itaque, quam inaniter dixeris\nhomini, qui ex praecepto piissimi imperatoris sui uestram\ncorrectionem requirit, quod huius prudentiam exsecutoris officium\nnon decebat. quid enim magis religiosum militantem\ndecet quam ut in ea causa, in qua perpendit quibusnam uos\nuultis esse deceptio, multis ipse fiat corrigendis saluatio?\nUerba epistulae: Ad docendum, inquit, populum\nIsrael omnipotens deus prophetis praeconium dedit, non\nregibus imperauit. saluator animarum dominus Christus ad\ninsinuandam fidem piscatores, non milites misit. ad haec\nresponsio: Audite ergo prophetas sanctos et sanctos piscatores,\net molestos non patiemini religiosissimos reges. iam enim et\nsuperius ostendi ad curam pertinuisse regis, ut Niniuitae deum\nplacarent, cuius iram propheta annuntiauerat. quamdiu ergo\nuos non tenetis ecclesiam quam (prophetae) praenuntiauerunt,\npiscatores apostoli plantauerunt, tamdiu reges, qui eam tenent,\nrectissime ad suam curam iudicant pertinere, ne uos aduersus\neam rebelletis impune. nam deus et reges habuit inter prophetas;\nDauid quippe sanctus, quod non potestis ignorare, rex fuit.\naudite itaque prophetantem regem, et nullum religiosum regem\nformidabitis irascentem. audite, inquam, prophetam regem\ndicentem de Christo: dominabitur a mari usque ad\nmare et a flumine usque ad terminos orbis terrae,\net non timebitis christianum regem succensentem uobis hanc\necclesiam blasphemantibus, quae, sicut a rege prophetata est,\n\n\n\n\n\n\n\n\nexhibetur usque ad terminos orbis terrae, quia et rex Nabuchodonosor,\nquamuis propheta non fuerit, eos tamen, qui\nblasphemarent deum Sidrac Misac [et] Abdenago, religiosa\nseueritate coercuit.\nVerba epistulae: Mundanae, inquit, militiae\nnumquam deus expectauit auxilium, qui solus potest de uiuis\net mortuis iudicare. ad haec reponsio: Non mundanae militiae\ndeus expectat auxilium, quando regibus largitur potius beneficium,\nqui eis inspirat, ut in regno suo curent fieri domini\nsui praeceptum. quibus enim dictum est: et nunc, reges\nintellegite, erudimini qui iudicatis terram, seruite\ndomino in timore, sentiunt suam potestatem ita domino\nseruire debere, ut ea potestate plectantur, qui nolunt eius\nuoluntati seruire. quod autem de militibus facis inuidiam, si\nutique ista cura, sicut iam docuimus, in scripturis sanctis\npertinere demonstratur ad reges, per quos id acturi sunt aduersus\nrebelles circumcelliones et insanos eorum siue participes siue\nprincipes nisi per subditos milites?\nUerba epistulae: Sed hoc non sciunt, inquit,\nalienarum rerum incubatores, qui nec deum. audiunt dicentem:\nnon concupiscas rem proximi tui nec per Salomonem\nspiritum sanctum dicentem: tunc stabunt iusti in magna\nconstantia aduersus eos, qui se angustia uerunt et qui\nabstulerunt labores eorum. uidentes turbabuntur timore\nhorribili et mirabuntur in subitatione insperatae\nsalutis, dicentes inter se paenitentiam habentes et\nper angustiam spiritus gementes: hi sunt quos aliquando\nhabuimus in derisum et in similitudinem\nimproperii. nos insensati uitam illorum existimabamus\ninsaniam et finem illorum sine honore. quomodo\n\n\n\n\n\n\ncomputati sunt inter filios dei et inter sanctos sors\nillorum est? ergo errauimus a uia ueritatis et iustitiae\nlumen non illuxit nobis. lassati sumus in iniquitatis\net perditionis uia et ambulauimus solitudines difficiles,\nuiam autem domini ignorauimus. quid nobis\nprofuit superbia, aut quid diuitiarum iactantia contulit\nnobis? transierunt omnia tamquam umbra. haec\nigitur fides nos hortatur, ut libenter pro deo in ista persecutione\nmoriamur. ad haec responsio: Agnoscite scelus uestrum\net nolite uobis usurpare nomen alienum. scriptura dixit: tunc\nstabunt iusti in magna constantia aduersus eos,\nqui se angustiauerunt et qui abstulerunt labores\neorum. non dixit: \\'stabunt omnes qui mala passi sunt\\', sed:\nstabunt iusti, sicut et dominus cum dixisset: beati qui\npersecutionem patiuntur, nisi addidisset. propter iustitiam,\nnon solos significaret, qui pro sua in domino patientia\ncoronantur, sed etiam illos, qui iustis legibus puniuntur. quapropter\nsi ad uos putatis haec iustorum uerba quae scripta\nsunt pertinere, prius an iusti sitis ostendite. habetis enim res\nmagnas, quas inter uestras iustitias uentiletis, diuisionem Christi,\nrescissionem sacramentorum Christi, desertionem pacis Christi,\nbellum contra membra Christi, criminationes in coniugem\nChristi, negationem promissorum Christi. hae sunt iustitiae\nuestrae, propter quas uidelicet stabitis in magna constantia\naduersus eos, qui uos angustiauerunt et abstulerunt labores\nuestros. iam uero cum inter iustitias uestras iactare coeperitis\nquod uos ipsos necatis, quis uobis iustus aequabitur? tunc\nenim maxime apparebitis uindicandi, sed uidete de quibus: de\nhis utique qui uos occiderunt. ergo ut uindicemini, puniemini\net sic stabitis aduersus uos ipsos. maxime stabitis, qui caminis\nclausis uos in crudeles angustias coartatis, ut et qui uoluerit\n\n\n\n\n\n\nsubuenire non possit intrare et qui uoluerit euadere non possit\nexire. absit, absit ut stent cum magna constantia, cum stabunt\ncum tam mala conscientia. nisi forte arbitramini propterea\nnobis deum tunc posse parcere pro sceleribus uestris, quia\nipsi uobis modo non parcitis. unde etiam quaedam sanctimoniales\nuestrae grauidae per saxa se miserunt et dissilientibus\nuteris homicidiorum scelere etiam stuprorum scelera prodiderunt,\nexistimantes, si hoc modo in se uindicassent, nullo iam modo\nuindicaturum deum. sicut et uos putatis, quae sacrilegio\nschismatis et haeresis uel depraedando detruncando excaecando\noccidendo, postremo etiam rebaptizando catholicos et quaelibet\nalia potuerunt a uobis nefanda committi, isto modo posse quo\nuos occiditis expiari. sed erratis; hoc putauit et ludas. an\nhoc etiam uultis addere documentum, quo certius nouerimus\nmaiores uestros potius fuisse traditores, quia mortem imitamini\ntraditoris?\nErgo, quod in collatione contentiose negare\nnoluistis, etiam hinc uera esse gesta firmatis, in quibus confessis\ntraditoribus qui tunc primae sedis episcopus in Numidia\nfuit Secundus Tigisitanus ignouit et, quibus crimina traditionis\nmanifesta atque confessa apud Cirtam praesentibus relaxauit,\ncum his apud Karthaginem tamquam traditores non conuictos\nabsentesque puniuit. a quo crimine etiam Secundus ipse obiciente\nPurpurio Liniatensi se purgare non potuit, quando ei\ndixit idem Purpurius: tu quid egisti, qui tentus es a\ncuratore et ordine, ut scripturas dares? quomodo\nte liberasti ab ipsis, nisi quia dedisti aut iussisti\n-dari quodcumque? nam non te dimittebant passim.\nhoc autem Secundus etiam in litteris suis ad Mensurium datis,\n\n\n\n\n\n\nquas uos ipsi protulistis atque recitastis, sine ambiguitate\nconfessus est quod non tradidit, sed quod ad eum peruenerint\na curatore et ordine missi persecutores quos ei Purpurius\nLiniatensis obiecit, ut scripturas traderet. quas cum ab illo\npeterent, se respondisse: \\'christianus sum et episcopus,\nnon traditor,\\' eisque nihil omnino tradere uoluisse. quod\nei uultis ut credamus, cum et uos ipsi quam sit incredibile\nuideatis feruente illa persecutione detentum episcopum siue\nconuentum, ut scripturas dominicas traderet, nullis traditis\nfuisse dimissum. nempe contendebatis non potuisse episcopos\nad ordinandum episcopum ad ciuitatem Cirtensem persecutionis\ntempore conuenire. quomodo ergo persecutio illa feruebat, si\npotuit episcopus propter scripturas tradendas teneri nullisque\ntraditis inpune dimitti? et tamen clamabatis, inmanitatem\npersecutionis illius temporis describentes, nec duodecim episcopos\nad ordinandum episcopum potuisse in concilium congregari\nqui gesta illa conficerent, ubi crimina traditionis inuicem\ndonauerunt et pro pace ecclesiae iudicanda domino\nreliquerunt, cum uos hoc tempore talem persecutionem uos\nperpeti dicentes, qualis numquam fuit, id est ut loca uobis\ndesint, quo confugere atque ubi latere possitis, tamen concilia\nfaciatis, episcopos ordinetis, etiam in eorum locum, qui suis\nignibus perierunt, iterum tales, qui suis ignibus perire parati\nsunt. in concilium autem tantae, ut putatis atque iactatis,\npersecutionis tempore amplius etiam quam XXX conuenire\npotuistis, ubi et Petilianus fuit, qui persecutionis tempore\nnec duodecim conuenire potuisse clamabat.\nPorro in ipso concilio statuistis, ut, qui nobis inuiti\ncommunicauerunt uel episcoporum uel presbyterorum, tantum\n\n\n\n\n\n\nsi sacrificium non obtulerint aut in populo non tractauerint,\nad ueniam pertineant et in suis recipiantur honoribus, ac sic\ntotas calumniarum uestrarum uires etiam ipsi hoc decreto\nuestro penitus amputastis. ubi est enim, quod uestro uaniloquio\netiam eos, qui non fuerunt, dicitis per communionem nostram\nfieri traditores, quia scilicet, sicut calumniamini, illi nos inquinauerunt,\nqui urgentibus tunc impiis potestatibus libros ecclesiasticos\ntradiderunt? cur ergo nunc a crimine absoluitis, quos\nnobis communicasse cognoueritis inuitos, si sacrificium non\nobtulerint neque sermonem in populo fecerint? quasi illi tunc\nprimi traditores sub terrore et horrore immanium suppliciorum,\nqualia modo uobis omnino nullus ingessit, codices sanctos non\ninuiti tradiderint aut sacrificium illic obtulerint aut in populo\nsermonem fecerint. uidetis ergo quod, sicut uos istis, quos\nuanissime criminamini communione nostra fieri traditores, si\nquid inuiti fecerint, potuistis ignoscere, ita etiam maiores uestri\nin necessitate multo artiore tradentibus ueris traditoribus eadem\nregula ignoscere potuerunt. sed ut damnarent alios absentes et\ninauditos, inimicorum Caeciliani factione compulsi sunt, facientes\nquod de talibus apostolus dicit: in quo enim alium iudicas,\ntemet ipsum condemnas; eadem enim agis qui\niudicas.\nQuapropter quoniam Donatistae se ipsos occidere semper\namauerunt et ipsi ab initio traditores fuerunt, quid mirum, si\ntraditoris mortem etiam suos posteros amare docuerunt? sed\nuitandae huius similitudinis causa uel numquam uel difficillime\nse laqueo necauerunt, frustra omnino. nam ille ludam traditorem\nid facere compulit, qui et illum puerum, quem sanauit\n\n\n\n\n\n\ndominus, in aquam et ignem saepe deiecit et gregem porcorum in\nmare praecipitauit et ipsi domino praecipitium de pinna templi\naudaci praesumptione suggessit. quamuis itaque diuersis\nmodis uoluntariam uos praecipitetis in mortem, tamen eiusdem\ndiaboli instinctu uos ipsos necando imitamini traditorem. quod\netsi uos non estis, eorum tamen qui fuerunt et schisma fecerunt,\nin quo libenter estis, etiam hoc in uobis facere, quod in\nse traditor fecit, nefando magisterio didicistis. ecce iam qua\niustitia stabitis aduersus eos, qui uos angustiauerunt, ut, si\nuestrae mortes uindicabuntur, non nisi in uobis ipsis iustissime\nuindicentur.\nQui sunt autem labores uestri, quos a uobis iactatis\nauferri? an iniustum est, ut ecclesiae quae fuerunt uestrae,\ncum in pacem catholicam transeunt, cum suis rebus transeant?\nillis enim ad nos transeuntibus si res earum uultis tenere,\nuos procul dubio res alienas uultis auferre. mater autem catholica\nuobis dicit, quod quibusdam beatus apostolus dixit: non\nenim quaero quae uestra sunt, sed uos. uerumtamen\nquomodo uobis non estis ipsi contrarii, quando utrumque nobis\nobicitis, et quod res uestras possidere cupiamus et quod uiolenter\nuos nobiscum esse cogamus? haec duo quam sint inter\nse contraria non uidetis. si enim ad communionem nostram uos\ninuitos quaerimus et tenemus, quomodo res uestras desideramus,\nquas utique uobis communicantibus habere non possumus?\nsi autem illas cupimus optinere, quomodo uos quaerimus, ut\neas uobis communicantibus amittamus? sed confitemur uobis:\ncupiditas nostra caritas uocatur. haec uos quaerit in nobis,\nhaec uos inuenire, corrigere atque in unitate Christi consociare\ndesiderat; ut uestris caminis uos ardere timeamus, huius igne\nferuemus; haec nos accendit, ut non solum non concupiscamus\n\n\n\n\n\n\nres uestras, sed nobiscum optemus possideatis et nostras. agnoscite\net uenite et perire nolite. aut si ultro uenire erubescitis,\nseruimus infirmitati, ne quid pereat caritati. ecce uolumus\nuos tenere: quid festinatis ardere? ad uitam tenemus, ad salutem\ntenemus, ad Christi unitatem ueritatem suauitatem tenemus\net ad cenam tanti patris familias, si sponte non uultis\nintrare, compellimus.\nDe iustitia certamen est, non de pecunia.\ncauete itaque, ne forte, dum putatis ad uos pertinere quod\nscriptum est: tunc stabunt iusti in magna constantia\naduersus eos, qui se angustiauerunt et abstulerunt\nlabores eorum, non hoc uobis contingat de laboribus uestris,\nsed potius quod alio loco scriptum est: labores impiorum\niusti edent. neque enim stabunt contra uos Maximianistae,\nquorum quando potuistis basilicas abstulistis, aut stabunt\ncontra uos pagani, quorum certe ubi potuistis templa euertistis\net basilicas destruxistis, quod et nos fecimus, aut stabunt\naduersum uos symphoniaci daemoniorum, quorum tibias et\nscabella fregistis, quod et nos fecimus. sic nec uos stabitis\naduersum nos. in talibus quippe omnibus factis non rapina\nconcupiscitur, sed error euertitur. sicut ergo non stabunt\nChananaei aduersum Israelitas, quamuis Israelitae abstulerunt\nlabores eorum, sed stabit Nabuthaeus aduersus Achab, quia\ndelictum factum est, non praeceptum, ut labores iusti auferret\niniustus, sic haeretici non stabunt aduersus catholicos, cum\nin rebus haereticorum christiani imperii iussa conplentur nec\nres eorum a catholicis auferuntur, sed potius inquiruntur\neisque multa, quantum fieri potest, correctis reddenda seruantur,\n\n\n\n\n\n\nsed stabunt catholici non solum aduersus gentiles, a quibus\nueri martyres exspoliati sunt, uerum etiam aduersus circumcelliones\nDonatistarum, quia et ipsi abstulerunt labores eorum.\nuerum de his pecuniaribus laboribus facilior causa est, cum\netiam illi, quorum erant, ad pacem catholicam transeunt. ecce\ncotidie, si quis ad nos transitum fecerit, reddimus pecuniam\nuestem fructus uasa rura tecta uestrorum: uos quomodo nobis\nreddituri estis membra nostrorum?\nNempe aliquando expergiscimini et cernitis nec uos\nesse de quibus dicatur nec nos a quibus dicatur: hi sunt\nquos aliquando habuimus in risum, cum potius uos\nhabeamus in fletum; nec uos computabimini inter filios dei,\nnisi recedentes a parte Donati hanc tenueritis ecclesiam, quam\nsicut praedixit exhibet filius dei; nec inter sanctos est sors\nuestra, sed inter haereticos. nam quod alios de uobis dicturos\nputatis: nos insensati uitam illorum aestimabamus\ninsaniam, miror quod tam insensati estis, ut ipsi uobis\nmodo talia non dicatis. sanctis quidem ueris ac fidelibus inmundi\net infideles tunc ista dicturi sunt, eis utique, quos nunc\nexistimant insanire, quia luxuriis quas uident frui nolunt, dum\nquod non uident credunt. sed uos si non uitam uestram, certe\nistam quam uobis uultis facere mortem uestram si non existimatis\ninsaniam, desperatius insanitis. uerba uero illa: ergo\nerrauimus a uia ueritatis et cetera non erunt quidem\ntantum uestra, sed maxime et uestra. erratis enim, quod\nmanifestum est, a uia ueritatis et iustitiae lumen non lucet\nuobis, lassamini a uia iniquitatis et perditionis et ambulatis\n\n\n\n\n\n\nsolitudines difficiles, uiam uero domini ignoratis. quae autem\nsequuntur: quid nobis profuit superbia aut quid\ndiuitiarum iactantia contulit nobis? transierunt\nomnia illa tamquam umbra nescio utrum quisquam inter\nceteros dicere poterit aptius et conuenientius quam tuus\ndecessor Optatus. nolite ergo uos putare quales non estis et\nperire quales estis, quoniam non uos haec fides, sed uester\nmalus error hortatur, non ut libenter pro deo, sicut dicis, in\nista persecutione moriamini, sed ut nequiter pro Donato factis\npersecutionem patiamini.\nUerba epistulae: (et alia manu:) Opto te,\ninquit, incolumem ueritate perspecta animum lenire et ab\ninnocentium exitibus temperare. ad haec responsio: Uos potius\nueritate perspecta lenite animum uestrum, ne sic saeuiat, ut\nnec uobis parcat. nam quid isto cui haec scripsisti facile potest\nlenius inueniri, qui uos et inuitauit ad uitam et, si eam nobiscum\nagere nolletis, relaxauit ad fugam? uos in uos estis\nasperi, uos inmites, uos sine ulla humanitatis consideratione\ncrudeles, qui hoc in uobis facitis, quod in suis inimicis facere\nconsuerunt errorum dilectores et hominum persecutores, ut\nsit quod amarissime doleant errorum persecutores et hominum\ndilectores. quid autem optas, ut ab innocentium exitibus temperetur?\nuos quidem innocentes non estis; tamen ille uobis\ndedit exitum, sed ipsi uobis dare uultis exitium. puto enim\nquod uerbi ignorantia te fefellit, ut uolens intellegi exitia\nexitus diceres. cum igitur hortaris optando, ut se ab innocentium\nexitiis imperialium legum temperaret exsecutor, id agis,\nut deceptoribus parcat et innocentes decipi inpune permittat:\n\n\n\n\n\n\nquid ergo aliud, nisi ut ille, cui te bene arbitraris optare, nec\ndeo nec imperatori suo seruet fidem, quia scilicet per iustitiam\nnon ueram sed uestram ad imperatorum curam pertinere causae\nhuiusmodi non deberent, ut calumniosa diuisio sanaretur,\ndeberent autem, ut quando facta est firmaretur. si doctrina\nista, quam non de scripturis sanctis, sed nescio unde didicistis,\niusta uobis uidetur, ut haec ad imperialem non pertineant\npotestatem, tunc maioribus uestris uenisset in mentem, quando\nCaeciliani causam ad imperatoris iudicium Constantini accusando\nmiserunt. nunc uero quia leones Danielem propter\ninnocentiam non laeserunt, uultis ut illis parcant, qui eum\ncalumniando leonibus obiecerunt. sed non ut homo iudicat\ndeus, in cuius manu cor regis est et quo uoluerit inclinat\nillud. cor autem regis cum est infidele, aut exercentur aut\nprobantur boni, cum uero est fidele. aut corriguntur aut plectuntur\nmali. horum duorum quid in uestra causa sit iam satis\ndiximus satisque litteris tuis nullius loci praetermissione respondimus,\nquod — utinam et tibi! — tamen aliquibus ex uobis\nesse profuturum domino miserante confidimus.\nAd haec autem si respondere aliquid praeparas, lege\netiam illa, quae cum Emerito acta sunt, quibus ipse respondere\nnon potuit, ne forte tu possis, sicut iam superius ut\nexperireris ammonui. de causa etiam Maximianistarum cum\nillo egimus, de qua a nobis in collatione totiens uobis obiecta\nnihil respondistis, quoniam de re manifestissima et recentissima\nnihil quod responderetis inuenire potuistis, quomodo\nMaximianus, quem multo grauiore quam Caecilianum sententia\npercussistis, ita ut diceretis eum Dathae, Chorae et Abiron\n\n\n\n\n\n\nministrum, quos pro scelere schismatis uiuos terra deglutiuit,\nnon polluerit consortes schismatis sui, quibus ut ad uestram\ncommunionem redirent dilationem dedistis, non polluerit Afer\nAfros, uiuus uiuos, notus notos, particeps socios, et Caecilianus\npolluerit transmarinos, polluerit longe positos, polluerit\nignotos, polluerit nondum natos. inueni, si potes, quid dicas,\nquomodo susceperitis honorem Feliciani Mustitani et Praetextati\nAssuritani, quos cum Maximiano et aliis decem sine ulla\ndilatione damnastis, contra quos, ut eos de basilicis pelleretis,\napud duos uel nisi fallor apud tres proconsules litigastis et,\ncum iam in locum Praetextati alium ordinassetis, post tam\nlongum tempus eos in suis honoribus recepistis. qua iustitia,\nqua ratione, qua fronte in honore suo suscipitur Maximianista\ndamnatus et damnatur orbis terrarum catholicus inauditus?\nqua iustitia, qua ratione, qua fronte canendum esse dicitis,\nne uos inquinet Caecilianus olim defunctus uobisque prorsus\nincognitus, uestris maioribus iudicantibus semel damnatus,\nuestris maioribus accusantibus ter absolutus, et cauendum\nnon putastis, ne uos inquinaret Felicianus uniuersalis concilii\nuestri ore damnatus et ab uniuersis uobis praecipue tui praedecessoris\nfauore susceptus? qua iustitia, qua ratione, qua\nfronte rescinditis baptismum, quem dant ecclesiae quas laboribus\nsuis apostoli plantauerunt, cum susceperitis baptismum,\nquem Felicianus et Praetextatus per tam longum tempus,\nquando contra eos damnatos litigabatis, foris a uestra ecclesia\ntradiderunt? si enim, ut soletis male intellegere et nobis\nobicere, sic intellegendum est quod scriptum est: qui baptizatur\na mortuo quid proficit in lauacro suo?, inter\n\n\n\n\n\n\nillos isti iacebant quando baptizabant, de quibus uestra Bagaitana\nsententia tanto strepitu insonuit: Aegyptiorum admodum\nexemplo pereuntium funeribus plena sunt\nlitora, quibus in ipsa morte maior est poena, quod\npost extortam aquis ultricibus animam nec ipsam\ninueniunt sepulturam. quid ad haec dicturi estis? ecce\nmortui baptizant eos quos suscipitis nec morimini, et nobis\ntamquam mortuis calumniamini, ut catholicae unitati communicare\nnolentes uestris ignibus uere moriamini. responde ad\nista, uacat tibi cogitare quid dicas. saltem in hoc aliquod\ntibi beneficium conferamus, ut, dum cogitas quod respondeas,\nminus cogites quomodo ardeas. sed nolumus, ut inopia respondendi\nlassum illud et quassum, quod dicere consuestis, adhuc\ntibi existimes esse dicendum: \\'si tales sumus, quare nos quaeritis?\\'\nrespondemus enim: magis uos ecclesia catholica debet\nquaerere, quia peristis, si uos Maximianistas perditi perditos\ninquisistis. de corde uestro enim nobis dicitis: \\'quare quaeritis\ntot tantorumque reos criminum?\\' sed de libro dei uobis respondemus:\nquia caritas cooperit multitudinem peccatorum.\nAccepi, Gaudenti, responsionem tuam, si tamen responsio\nista dicenda est, quam mihi propterea referre uoluisti, ne,\nsi tacuisses, diceremus te esse conuictum. sed non hoc est\nrespondere quod est non tacere. nam si hoc est, respondisti\nplane, sed ideo, ut etiam hi, qui de te aliquid possent\n\n\n\n\n\n\nsperare, nouerint te non inuenisse, quid respondere deberes, et\ntamen respondisse, ne taceres. itaque cum caueres, ne uictus\ndicereris, fecisti ut ostendereris. ad quod ostendendum tua\nipsa scripta sufficiunt, si ab intellegentibus legantur et meis\ndiligenti examine comparentur. ut autem scriptis aliis hoc\ndoceam, quo etiam ingeniis tardioribus satisfiat, aliquanto\nprolixior disputatio necessaria est, quam quidem aggrediar, si\nopus fuerit dominusque uoluerit.\nNunc interim, quoniam uos potius esse catholicos\ntestimonio beati Cypriani affirmare conatus es, attende paululum,\nquam ecclesiam dixerit ille catholicam, cum eius defenderet\nunitatem. ecclesia, inquit, domini luce perfusa\nper orbem totum radios suos porrigit: unum tamen\nlumen est quod ubique diffunditur, nec unitas\ncorporis separatur. ramos suos in uniuersam terram\ncopia ubertatis extendit, profluentes largiter\nriuos latius expandit: unum tamen caput est et\norigo una et una mater fecunditatis successibus\ncopiosa. quid igitur et uos ipsos fallitis et alios fallere\nmendaciis inpudentibus uultis? si huius martyris testimonio\nuestra est ecclesia catholica, ostendite illam per orbem totum\nradios suos porrigere, ostendite illam per uniuersam terram\nramos suos copia ubertatis extendere. hinc enim et Graeco\nuocabulo catholica nominatur; quod enim Graece ὅλον dicitur,\nLatine \\'totum\\' uel \\'uniuersum\\' interpretatur. \\'per totum) ergo\nsiue \\'secundum totum\\' est καθ\\' ὅλον, unde catholica nuncupatur.\nsi hoc nosti, quare te nosse dissimulas? si autem ignoras,\nquare non prius quam loqueris, quod nescis, eos qui norunt\ninterrogas? quod si displicet tibi, non Graecam, sed aliquam\nlinguam inueni, qua doceas xao ? oXov non per totum\\' siue\n\n\n\n\n\n\n(secundum totum) uel \\'secundum uniuersum) significari, et recede\na testimonio Cypriani. ille namque contra te loquitur, qui\nuides quid dicat. per orbem totum dicit et per uniuersam\nterram porrigi extendique catholicam, Graeco eius nomini ac\ndefinitioni consentiens. tu aliud tenere sentire dicere reperiris\net, dura Cypriano teste inniteris, Cypriano teste mentiris.\nAb hac ergo uera germanaque catholica, quae domini\nluce perfusa per orbem totum radios suos porrigit, ramos\nsuos per uniuersam terram copia ubertatis extendit, quae\ncausa uobis fuerit exeundi cum interrogamini, nihil iustum\ninuenitis, prorsus ab hac ecclesia exitum uestrum nulla purgatione\nprobabilis excusationis abluitis. quid enim dicitis nisi:\n\\'necessitas compulit, ut iusti relinqueremus iniustos'? respondet\nuobis scriptura diuina: filius malus ipse se iustum\ndicit, exitum uero suum non abluit. \\'exitum\\', inquit,\n(sum') — utique illum, de quo dicit apostolus Iohannes: ex\nno b i sex i e run t — omnino non abluit, non defendit, non\nexcusat, non purgat. ad iustos enim non pertinet in ecclesia\ncatholica nisi malos, quos corrigere uel damnare non possunt,\npatientissime tolerare, nec propter zizania de dominico agro\nnec propter paleam de dominica area nec propter uasa inhonorata\nde dominica domo nec propter pisces malos de dominicis\nretibus ante tempus exire, ne frustra exitum suum\nconentur abluere. has euangelicas sententias si uolueris in\nalium sensum qualibet argumentatione conuertere, eidem beato\nCypriano, cuius testimonia adhibes, contradicis, sicut in nostra\nconlatione fecistis. nam haec de ista quaestione supradicti\nmartyris uerba sunt in epistula, quam scripsit ad Maximum\net socios confessionis eius: etsi uidentur, inquit, in\n\n\n\n\n\n\n\n\n\n\necclesia esse zizania, non tamen impediri debet aut\nfides aut caritas nostra, ut quoniam zizania esse\nin ecclesia cernimus ipsi de ecclesia recedamus.\nnobis tantummodo laborandum est ut frumentum\nesse possimus, ut cum coeperit frumentum dominicis\nhorreis condi, fructum pro opere nostro et\nlabore capiamus. apostolus in epistula sua dicit:\n\\'in domo autem magna non solum uasa sunt aurea\net argentea, sed et lignea et fictilia. et quaedam\nquidem honorata, quaedam inhonorata.\\' nos operam\ndemus et quantum possumus laboremus, ut uas\naureum uel argenteum simus. ceterum fictilia uasa\nconfringere domino soli concessum estcuietuirga\nferrea data est. esse non potest maior domino suo\nseruus nec quisquam sibi quod soli filio pater\ntribuit uindicarit, ut se putet aut ad aream uentilandam\net purgandam palam uel uentilabrum iam\nferre posse aut a frumento uniuersa zizania humano\niudicio separare. superba est ista obstinatio\net sacrilega praesumptio quam sibi furor prauus\nadsumit. et dum sibi semper quidam plus quam\nmitis iustitia deposcit adsumunt, de ecclesia pereunt,\net dum se insolenter extollunt, ipso suo\ntumore caecati ueritatis lumen amittunt.\nNempe nunc saltem uides aduersus sanctum Cyprianum\nuos in nostra collatione clamasse eique contentionibus\nrestitisse, quibus asserebatis agrum Christi, de quo ait: ager\nest mundus, non esse ecclesiam, sed mundum praeter\n\n\n\n\n\n\necclesiam, ut ea quae cernerentur posset habere zizania. nam in\necclesia dicebatis manifesta zizania esse non posse, quotiens\nhoc testimonium Cypriani posuimus, et nec aperte illi resistere\nausi estis nec tamen consentire uoluistis. nempe nunc\nsaltem expergisceris audis aduertis, quia, etsi uidentur in\necclesia esse zizania, non tamen impediri debet\naut fides aut caritas nostra, ut quoniam zizania\nesse in ecclesia cernimus ipsi de ecclesia recedamus.\nquare uos ergo ab unitate huius ecclesiae nefario schismate\ndisceditis et haeretica praesumptione in eadem discissione\npersistitis? ecce tibi est Cyprianus: consenti illi aut\nresponde illi. uides quemadmodum his uerbis, quibus dicit\nesse in ecclesia cernique zizania nec tamen ab illa propterea\ndebere discedi, delet omnes tuorum scriptorum calumnias,\nquibus etiam in tanta abrupta progressus es et te more uestro\npraecipitasti, ut diceres etiam nescientes qui peccauerunt de\nuniuerso mundo peccatis alienis perire potuisse christianos,\nquia scilicet legitur in sanctis scripturis unum de anathemate\nfuisse furatum et pro isto peccato alienum populum nescientem\nfuisse punitum, ignorans illas mortalium corporum poenas,\nhoc est moriturorum mortes, ad utilem terrorem populo ualuisse,\nnon tamen eisdem mortuis ad aliquod detrimentum\nfuturae uitae aliena peccata, praesertim quae nescierunt, aliquid\nobfuisse. itane hoc diceres? itane peccatis alienis, etiamne\nincognitis, perire deo quemquam credere et dicere auderes?\nnec saltem ipsos timuisti collegas tuos, qui te in nostra\ncollatione reticente et fortasse cum hoc iam sentires (dicere)\nnon audente tantis disceptationum lateribus pugnauerunt pisces\n\n\n\n\n\n\n\n\nmalos in dominicis retibus a piscatoribus ignorari, ne uidelicet\nperirent eorum contagione, si scirent. nonne tibi uenit in\nmentem, cum de palea dominicae areae, id est ecclesiae, usque\nad tempus uentilationis in una permixtione toleranda disputabamus,\ncum Emeritus urgeretur, negasse illum atque dixisse:\nnon legis aream? qui cum et a suis secretius ammoneretur\net a nobis apertius, commemorantibus ex euangelio dominum\nesse uenturum ferentem uentilabrum in manu sua, qui mundabit\naream suam et frumentum recondet in horreo, paleam\nuero comburet igni inexstinguibili, continuo correxisse obliuionis\nerrorem quo negauerat scriptum, nec tamen schismaticam\nuel haereticam conuertisse peruersitatem, qua negabat\nmalos a bonis debere pro unitate ecclesiae sustineri, continuoque\ndixisse, quod nomine paleae mali siguificarentur occulti,\nut hoc causae uestrae praecipua diligentia seruaretis, quod\nignorati mali commaculare bonorum neminem possent. ecce\npartis uestrae patronus egregius perdidit te aduersante labores\nsuos. ille quippe, ut custodiat bonorum salutem, prorsus in\necclesia malos permanentes a bonis perhibet ignorari, ne perdant\neos, si fuerint cogniti et tolerati; tu autem etiam ignoratorum\nmalorum contagio bonos perire dixisti neque timuisti\ntam multos ab initio uestros latentes flagitiosos, facinorosos\natque impios, qui profecto secundum tuam sententiam te atque\nomnes tuos uobis nescientibus perdiderunt. sed nunc quoque\nnullo pauore tremuisti, ne forte quispiam uestrum te nesciente\npeccaret et te, dum ista loqueris, perderet. an forte, dum\ncognitis tuis factis perisse te intellegis, propter hoc alienis\nincognitis perire non metuis?\nQuid tibi optem, nisi ut te nobis liceat inuenire, ne\nlibeat te perire? quid enim spei remanebit non solum nobis,\n\n\n\n\n\n\nqui domino Christo prophetis apostolis sanctoque Cypriano\nconsentimus etiam cognitos malos, si eos nec corrigere possumus\nnec punire, pro unitatis uinculo sustinendos, uerum\netiam uobis, quibus ante tempus messis, uentilationis et litoris\nplacet a malis separatio corporalis, si opinio tua uera est, qua\nputas et suis peccatis quemque perire qui facit et alienis qui\nutrum facta sint nescit? si enim hoc ita est, profecto et\nmaiores uestri, qui se, sicut putatis, a cognitis malis separauerunt,\nde incognitis perierunt. non solum autem tibi, qui,\ncum dicis alienis criminibus perire hominem siue illa scientem\nsiue nescientem, nullum procul dubio remanere pateris innocentem,\nsed etiam ipsi Emerito, qui longe tolerabilius sentiens\nin communione sacramentorum alienis peccatis tantummodo\ncognitis homines innectit, ab incognitis soluit, multo ueriore\nuenerabilis Cyprianus uoce respondit simul crescentia non\nperire frumenta zizaniis non extra ecclesiam, sed in ecclesia\nconstitutis, nec occultis atque incognitis, sed plane notis atque\nperspicuis. puto enim quod non in carne, sed in ipsa mente\ncaecatur, qui contendit latere quod cernitur. cum autem monet\nille beatissimus, ne propter zizania quae in ea sunt ab ecclesia\nrecedatur, non monet propter illa quae occultantur, sed propter\nilla potius quae cernuntur. ipsa enim sunt quae possunt perturbare\ncernentes, nisi eos faciat sapientia patientes. nam\nquomodo propter occulta nos non debere recedere disceremus,\nquae omnino esse nescimus? etsi uidentur, inquit, in\necclesia esse zizania. \\'uidentur\\' ait, non \\'suspicatione\ncreduntur\\'. et ne quisquam putaret ita dictum \\'uidentur esse\\',\ntamquam non essent, sed esse uiderentur, uerbis consequentibus\nquid dixerit aperit: non tamen inpediri, inquit, debet\naut fides aut caritas nos t r a, ... u t quoniam zizania\nesse in ecclesia cernimus ipsi de ecclesia\n\n\n\n\n\n\nrecedamus. non ait (suspicamur putamus credimus opinamur\\', sed\n(cernimus). ea quippe etiam illi non operta credebant, sed\naperta cernebant, qui dixerunt patri familias: uis imus et\ncolligimus ea?, de quibus ditum erat: cum creuisset\nherba et fructum fecisset, tunc apparuerunt zizania.\nquibus respondit: non, ne forte, dum uultis colligere\nzizania, simul eradicetis ettriticum, et: sinite\nutraque crescere usque ad messem. et tamen tu dicis\n- ubi quid aliud quam domino contradicis? â€” sola per\nmundum creuisse zizania et toto paene mundo diminuta perisse\nfrumenta, cum ad aliquas gentes nondum ecclesia crescendo\nperuenerit. necesse est autem, ut perueniat et praedicetur\neuangelium in uniuerso mundo et tunc ueniat finis, quod\nfuturum esse dominus sine ulla ambiguitate praedixit.\nUides ecclesiam testimonio Cypriani et a toto catholicam\ndictam et non esse sine manifestis malis, propter quos\ntamen ammonet non relinquendam. in ea sunt boni per se\nipsos multi, in comparatione autem zizaniorum uel paleae\nprofecto pauci. non enim praeter illam, sed in illa agitur quod\nipse dominus dicit: quoniam abundauit iniquitas, refrigescet\ncaritas multorum. sed ibi est et populus ubique\ndiffusus cui dicitur: qui perseuerauerit usque in finem,\nhic saluus erit. qui autem habeant fidem tamquam granum\nsinapis, qua montes etiam transferantur, rarissimi omnino\nsunt. de tali enim fide dominus dicebat: putas ueniet\nfilius hominis et inueniet fidem in terra?, non de\napostasia totius orbis, sicut tu peruersissime intellegis.\nPorro de baptismo, quem non putas esse nisi in\necclesia et ideo nos arguis, quod ex haeresibus uenientes, si\nV\n\n\n\n\n\n\niam baptizati sunt, iterum non esse baptizandos censemus,\nsufficit quod respondere minime potuisti, quomodo damnatus\nbaptizare potuerit Felicianus foris a uestra ecclesia constitutus,\nquem frustra ponere uoluisti inter eos, quibus dilationem\ndedistis. lege Bagaitanam uestri concilii sententiam, in qua\nscilicet post multa acerbissima quae illis dicta sunt et longe\ngrauiora quam in Caecilianum, quando eum maiores uestri\nabsentem innocentemque damnarunt, ita subiecta est eorum\nmanifesta et indubitata damnatio: famosi ergo criminis\nreos Uictorianum Carcabianensem, Marcianum Sullectinum,\nBeianum Beianensem, Saluium Ausafensem,\nTheodorumUsulensem, Donatum Sabratensem,\nMiggenem Elefantariensem, Praetextatum Assuritanum,\nSaluium Membresitanum, Ualerium Melzitanum,\nFelicianum Mustitanum et Martialem\nPertusensem, qui funesto opere perditionis uas\nsordidum collecta faeculentia glutinarunt, sed et\nclericos aliquando ecclesiae Carthaginis, qui, dum\nfacinori intersunt, illicito incestui lenocinium\npraebuerunt, dei praesidentis arbitrio uniuersalis\nconcilii ore ueridico damnatos esse cognoscite. et\ndeinde incipit ceteris dilatio prorogari his uerbis: eos autem,\nquos sacrilegi surculi non polluere plantaria, hoc\nest qui a Maximiani capite proprias manus uerecundo\nfidei pudore retraxerunt, ad matrem ecclesiam\nredire permisimus. iam de his quod dicendum fuit\net in prioribus ad te datis litteris meis satis dictum est. cui\nloco te prorsus respondere non potuisse, quisquis legerit et\nparumper aduerterit, dubitare non poterit.\nFrustra itaque tibi uidetur Agrippini et Cypriani\nconcilia in hac quaestione esse sectanda, cum uos ea neglexeritis,\nquando extra uestram communionem baptizatos a damnatis,\ncontra quos de basilicis excludendos litigabatis, sine\nulla repetitione baptismatis suscepistis. de sententia uero\nCypriani uel collegarum eius, quibus tunc placuit uenientes\nab haereticis baptizari oportere, longum est ut pro merito\ndisputem. sed istam tu mihi, si potes, breuem solue quaestionem.\nquando rebaptizabat Cyprianus ab haereticis uenientes,\necclesiae Carthaginiensis episcopus, tunc ecclesiae Romanae\nStephanus episcopus in eodem baptismo quem foris acceperant\nsuscipiebat haereticos, et ambo haec diuersa facientes in unitate\ncatholica permanebant: dic mihi, utrum illo tempore ecclesia,\nquando secundum uos omnium criminum reos sine baptismo\nrecipiebat per Stephanum et eius innumerabiles toto orbe\ncollegas, qui eiusdem sententiae participes erant, malorum\ncontagione perierat an non perierat. neque enim istos malos\npoteris dicere occultos, quamuis tu asseras nocere ac mortificare\net occultos. quisquis igitur homicida uel etiam parricida,\nadulter incestator idolatres, codicum denique sanctorum non\ntimidus traditor seu ut traderentur crudelis tortor et uiolentus\nextortor et iussu uel manu extremus incensor apud haereticos\nbaptizatus ad Stephanum et eius socios uenit, secundum uos\nsine baptismo exceptus est. cernis igitur omnia hominum\ncrimina, si uerum est quod de baptismo sentitis, tunc in\necclesia sine baptismo congregata. responde, utrum his criminibus\nin eadem unitate maculatus fuerit Cyprianus, responde,\nutrum ecclesia perierit an non perierit. elige quod putaueris.\nsi iam tunc perierat, Donatum quae peperit? si autem tot in\neam sine baptismo aggregatis perire non potuit; responde\n* â– \n\n\n\n\n\n\nquaeso, ut ab ea se tamquam malorum communionem deuitans\npars Donati separaret quae dementia persuasit.\nAbsit autem ut, quoniam beatissimus Cyprianus de baptismo\naliter sensit quam ueritas et antea consuetudine et\npostea perspecta diligentius ratione monstrauit, propterea quisquam\nnostrum, qui hoc quod ille non sapimus, ei se audeat\nanteponere. cetera enim multa et magna eius merita et animus\npraecipua caritate plenissimus, per quem cum collegis diuersa\nsentientibus pacatissimus mansit, et in unitate ecclesiae passio\ngloriosa satis ostenderunt eum fuisse sarmentum in Christi\nradice fructuosum, quod pater etiam ab ista reprehensione\npurgaret, ut fructum posset adferre maiorem. sic enim ait\nipse Iesus: sarmentum quod in me dat fructum, purgat\nillud pater meus ut maiorem fructum adferat,\nostendens etiam in ipsis fructuosis agricolam, qui est in caelis,\naliquid inuenire quod purget. quis enim nostrum Petro apostolo\ncomparari potest, quamuis numquam gentes iudaizare\ncoegerimus, quod ille faciebat, quando non recte ingrediebatur\nad ueritatem euangelii? unde a suo posteriore apostolo Paulo\nsalubri ammonitione correctus utilius posteris humilitatis praebuit\nexemplum, quam si nihil in illo existeret corrigendum.\nIn hac ergo ecclesia constituti, quae malorum\nsiue occultorum siue etiam manifestorum nec potuit nec poterit\nperire contagio, nullas de quibuslibet hominibus calumnias\nformidamus. si enim mali sunt, procul dubio eos aut ignorant\nboni aut suis indiciis manifestatos ecclesiasticis legibus damnant\naut etiam, si nouerunt eos et non apud se accusatos\nneque conuictos damnare non possunt, pro ecclesiae pace non\nsolum inreprehensibiliter, uerum etiam laudabiliter tolerant\n\n\n\n\n\n\nnec se propter pisces malos ruptis dominicis retibus ante\ntempus litoris damnabiliter separant. si enim hoc facere uelint,\nexceptis diuinarum scripturarum innumerabilibus testimoniis,\nquibus ne faciant prohibentur, retinet eos certe quem testem\nadhibuisti beatissimus Cyprianus clamans atque contestans,\nquia, etsi uidentur in ecclesia esse zizania, non\ntamen impediri debet aut fides aut caritas nostra,\nut quoniam zizania esse in ecclesia cernimus ipsi\nde ecclesia recedamus, non solum uerbo, uerum etiam\nexemplo suo nos ammonens, qui collegas suos fundos insidiosis\nfraudibus rapientes, usuris multiplicantibus faenus augentes,\nquorum auaritiam non leue aliquod uitium sed esse\nidololatriam secundum apostolum intellegit, pro unitatis\nuinculo pertulit tales nec eorum contagio factus est talis.\ndiscessit ab eis dissimilitudine morum, non diuisione sacramentorum\net immundum non tetigit, sed a factis eorum\nabhorrendo, non seorsum populum colligendo. uos autem, dum\ncarnaliter sapitis quod dictum est per Esaiam prophetam:\ndiscedite et exite de medio eorum et separamini,\ndicit dominus, et inmundum ne tetigeritis et alia\nquae in scripturis similiter dicta sunt, dum haec, inquam,\nnon spiritaliter, sed carnaliter sapitis, tales omnino apparetis,\nquales eorum ipso propheta praedicante damnantur dicentes:\nnoli me tangere, quoniam mundus sum.deniquequando\naliena peccata uos peruerse deuitanda esse censuistis, alia\nuestra fecistis, sacrilegum schisma populos diuidendo et sacrilegam\nhaeresim contra dei manifesta promissa et inpleta de\necclesia toto orbe diffusa nefario spiritu sentiendo. nam si, ut\n\n\n\n\n\n\nputas et nos in uerbo reprehendis, una eademque societas\nperditorum (non) simul et schisma et haeresis esset, non\ndixisset beatissimus Cyprianus in hac ipsa epistula, unde hoc\nde zizaniis in ecclesia constitutis posui testimonium, eis confessoribus,\nquos gratulabatur a Nouatianorum diuisione fuisse\nliberatos: dolebam uehementer et grauiter angebar\nquod eis communicare non possem quos semel\ndiligere coepissem, posteaquam uos de carcere\nprodeuntes schismaticus (et haereticus) error excepit.\nnoli ergo contra apertissimam ueritatem aut utrumque\nfallaciter declinare aut unum horum tibi quod tibi mitius\nuidetur eligere, cum et schismaticus sis sacrilega discessione\net haereticus sacrilego dogmate.\nNec uobis blandiamini, quod baptismum non rescindimus\nuestrum. non est hoc uestrum, sed catholicae ecclesiae\nquam tenemus, unde illum quando discessistis non quidem\nad salutem, sed ad perniciem uestram uobiscum tulistis. nam\nuasa dominica etiam apud alienigenas sancta permanserant,\nunde rex, qui eis contumeliose uti ausus est, deo irascente\npunitus est, et arca testamenti ab hostibus capta nequaquam\nuirtutem suae sanctificationis amisit. si ergo illa sancta, quae\nsic tunc apud alienos fuerunt, ut apud suos esse desisterent,\nuim tamen sanctitatis nullo modo perdere potuerunt, quanto\nmagis eam christiana sacramenta non perdunt, quando ita, ut\napud nos etiam maneant, ad haereticos transeunt! hoc est\nquod dixi ad te scribens, quod etiam in collatione uobis diximus\nidque potius eludendum putastis, quia dissoluere nequiuistis,\nquoniam, sicut apostolus ait de quibusdam: ueritatem\n\n\n\n\n\n\nin iniquitate detinent, ita et uos ueritatem baptismi\ndiuini in iniquitate detinetis erroris humani; quam ueritatem\nnon uestram propter iniquitatem uestram rescindere utique\nnon debemus. et quia ipse apostolus de idolatris gentibus\ndixisse intellegitur: qui ueritatem in iniquitate detinent,\ntu mihi quasi respondens flagitasti ut probarem, quid\nde gentilium sacrilegio apostolus non rescindat, quid de eorum\nprofano ritu non damnet, quasi posset, quod sacrilegum est et\nprofanum, non rescindere atque damnare, sicut nos schisma\nuestrum et haeresim uestram. sententias tamen quasdam\nueritatis, quas de incognito deo quidam gentilium philosophi\ntenent, non solum non destruxit apostolus, sed etiam inde\ntestimonium cum opus esset adhibuit. loquens quippe Athe.\nniensibus ait de deo: in illo enim uiuimus et mouemur\net sumus, sicut et quidam secundum uos dixerunt.\nhanc illi ueritatem sapientiae, quam beatissimus Paulus non\nsolum non destruebat, uerum etiam ad illos instruendos adhibebat,\nin iniquitate detinebant suae idolatriae, quam doctrina\napostolica machinamentis apostolicis euertebat. ita et nos,\nquae in ecclesia catholica uera maiores uestri acceperunt\nuobisque tradiderunt, non rescindimus, sed agnoscimus, uestrum\nuero sacrilegium aut in uestra conuersione rescindimus aut in\nuestra pertinacia detestamur.\nQuamquam totam quaestionem et totum quod inter\nnos agitur uno uerbo tribuni satis diligenter exposito omnino\nsoluisti. cum enim ego dixissem: neque hoc in tribuni\nlitteris legitur a te in ueritate inuocatum nomen\ndei, quia ipsum prorsus uerbum ibi non legeram, tu respondisti:\nfalleris uel potius fallis, nam uerba tribuni sunt: (neue\n\n\n\n\n\n\ntantum opus, domus domini, ubi a te saepius dei et Christi\neius inuocatum nomen est, per religionem tuam ibidem constitutam\nconcrematum esse dÃœ-atur). intellege, quia in ueritate\nreligio dicitur, in fallacia superstitio nominatur. quando ego\nid aduerterem, quando ita ratiocinarer, quando aliud ex alio\nsic probarem? fateor, fugit hoc aciem quantulicumque ingenii\nmei et ideo crede mihi falli me ibi potuisse, non, ut dixisti,\nfallere uoluisse in uerbo. itaque tribunus tamquam homo militaris\nerrauit, ut ei, quem scit uel credit haereticum, diceret:\nper religionem tuam, cum haeresis non religio, sed superstitio,\nreligio autem non in falsitate, sed in ueritate propria locutione\ndicatur. proinde secundum hanc expositionem tuam uerus dei\ncultus religio, falsus autem superstitio nuncupatur. audi ergo\nte ipsum, obaudi tibi ipsi, et nos sequi minime recusabis.\nscribens namque ad eundem tribunum in primae epistulae\ntuae ipso exordio posuisti atque dixisti: honorabili ac nimium\nnobis, si sic uolueris, desiderando Dulcitio tribuno et notario\nGaudentius episcopus et continuo subiecisti: religionis tuae\nscripta percepi. quid igitur ad nos uenire adhuc dubitas?\necce tribunus Dulcitius cum sit homo communionis nostrae,\ntamen secundum testimonium tuum non superstitiosus, sed\nreligiosus est, ac per hoc secundum expositionem tuam non\nfalsum, sed uerum dei cultum tenet. ipse ergo est in catholica\npotius quam tu, quoniam tu in hoc uerbo usque adeo non\nerrasti, ut etiam exponeres tantum religionem a superstitione\ndistare, quantum a falsitate ueritas distat. ille autem homo,\nut iam dixi, militaris et in istis uerborum proprietatibus\nminus eruditus quid esset religio nesciebat; absit enim ut\ndicam: te adulando fallebat\\'. tu uero, qui eos, contra quos\n\n\n\n\n\n\ndisputas, arguis ex propheta et clamas: uae his qui dicunt\namarum dulce et dulce amarum, qui dicunt lucem\ntenebras et tenebras lucem, si superstitio est, quam\nnobiscum tenet Dulcitius, cur eam religionem esse dixisti? si\nautem uerum dixisti, cur haereticam tenendo superstitionem\nrespuis catholicam religionem? sequere igitur testimonium\ntuum, maxime quia et ipsi uestri cum cognouerint non tibi\nfortasse communicabunt, quoniam tribuno Dulcitio per hoc\nuerbum communicasti. heia, frater Gaudenti, noli perdere occasionem,\nquam tibi etiam per tuam linguam dominus dedit. an\nforte ad hoc irasceris, quod fratrem uoco? hoc enim nomen\na nobis etiam in nostra collatione respuistis, ubi ostendistis\nnos esse quibus dominus praecepit per prophetam: dicite\nfratres nostri estis\\' eis qui uos oderunt et qui uos\ndetestantur, uos uero in numero eorum esse, qui istos,\nquibus hoc dominus dicit, oderunt et detestantur. negare certe\nnon potes te religionem dixisse in qua est tribunus Dulcitius.\npropterea illam tibi epistulam misit, utique ut te non occideres\net illi ecclesiae in qua est ipse communicares. si ergo ipsius\nreligio est, tua superstitio est. quamuis enim ambo nobis hoc\ninuicem dixeritis, eligis tamen ipsum potius falsum dixisse\nquam te.\nQuamobrem secundum hoc tuum uerissimum testimonium\net tuam uerissimam expositionem quoniam religio est\nquam Dulcitius tribunus tenet, profecto religio est qua te\nad nostram communionem praeceptum imperatoris impellit.\nunde fit consequens, ut religio sit etiam qua christianus\nimperator ad curam suam iudicat pertinere, ne in res diuinas\ninpune peccetur, a quo tu non uis curari nisi ea, quae terrena\nre publica continentur. unde et regem Niniuitarum oblitus\n\n\n\n\n\n\nquid legeris populo de agenda paenitentia non mandasse dixisti;\nhaec enim uerba tua sunt ad me: quid, inquis, miseros decipis?\nIonae deus praecepit, prophetam dominus ad populum\nmisit; nihil tale regi mandauit. aduerte ergo quid scriptum\nsit et noli irasci nisi tibi ipsi, qui uel diuina scripta non\nrecolis uel tu potius miseros decipis: surrexit Ionas et\nabiit in Niniue, sicut locutus est dominus. Niniue\nautem ciuitas magna erat quasi uiae tridui. et coepit\nIonas ingredi ciuitatem quasi unius diei iter,\net praedicauit et ait: adhuc triduum, et Niniue\nsubuertetur. et crediderunt uiri Niniuitae domino\net indixerunt ieiunium et saccos induerunt a maiore\nusque ad minorem. cumque peruenisset sermo\nad regem ciuitatis Niniue, surrexit de sede sua et\ndetraxit sibi uestimenta et se circumdedit sacco\net consedit in cinere. praedicaturque a rege et a\npotentibus, dicens: homines et iumenta et oues et\nboues non gustent quicquam nec pascantur et\naquam non bibant. et induti sunt saccos homines\net iumenta: proclamauerunt ad dominum inpense\net auersus est unusquisque a uia nequitiae suae\net iniquitatis quam in manibus habebat. audisne\ntandem regem curasse, quod ad curam regum tibi displiceat\npertinere? certe ut inpense ageretur, quod minus quam oportuerat\nagebatur. ideo ergo Niniuitae non sunt expoliationibus\nproscriptionibusque uel terrore militum ad paenitentiam imperio\nregis artati, quia oboedienter iussa fecerunt. non itaque ostendimus\npopulum ista perpessum, quia nec tu ostendas regem\nfuisse contemptum. proinde cum regibus ea, quae secundum\ndeum sunt, religioso timore iubentibus quisquis obtemperat,\n\n\n\n\n\n\na timore incipiens et ad dilectionem proficiens a domino accipit\npacem, non sicut pacem dat saeculum, quoniam saeculum\npacem dat propter temporalem utilitatem, dominus autem\npropter aeternam salutem. ergo quia ista religio est in qua est\ntribunus Dulcitius — neque enim uerba tua negaturus es —,\nsuperstitio est pars Donati unde te uult erui huius religio.\nsuperstitio est quod te quaeris occidere, quod ualde prohibet\nhuius religio, superstitio est quod erga ista curam reprehendis\nimperatoris, quam suscepit exequendam huius religio.\nItaque quia uerbo tuo causa finita est, obsecro\nper deum religionis, deum ueritatis, ut etiam tuus error aliquando\nfiniatur. ipsa est, frater, ecclesia Christi quae hoc\ntempore toto terrarum orbe crescendo dilatatur, continens et\nmalos et bonos uentilatione ultima separandos. atque ut te ad\nextremum illius potius uerbis alloquar, quem testem catholici\nnominis adhibere uoluisti, ipsa est quae domini luce perfusa\nper orbem totum radios suos porrigit, ipsa est\nquae ramos suos per uniuersam terram copia ubertatis\nextendit. proinde etsi uidentur in illa esse\nzizania, non tamen impediri debet aut fides aut\ncaritas nostra, ut quoniam zizania esse in ecclesia\ncernimus ipsi de ecclesia recedamus. nobis tantummodo\nlaborandum est ut frumentum esse possimus,\nut cum frumentum coeperit dominicis horreis con-.\ndi, fructum pro opere nostro et labore capiamus.\napostolus in epistula sua dicit: \\'in domo autem\nmagna non solum uasa sunt aurea et argentea, sed\net lignea et fictilia. et quaedam quidem honorata,\nquaedam inhonorata.\\' nos operam demus et\n\n\n\n\n\n\nquantum possumus laboremus, ut uas aureum uel argenteum\nsimus. ceterum fictilia uasa confringere domino\nsoli concessum est cui et uirga ferrea data\nest. esse non potest maior domino suo seruus nec\nquisquam sibi quod soli filio pater tribuit uindicarit,\nut putet aut ad aream uentilandam et purgandam\npalam (uel uentilabrum) iam ferre se posse\naut a frumento uniuersa zizania humano iudicio\nseparare. superba est ista obstinatio et sacrilega\npraesumptio quam sibi furor prauus adsumit. et\ndum sibi semper quidam plus quam mitis iustitia\ndeposcit adsumunt, de ecclesia pereunt, et dum se\ninsolenter extollunt, ipso suo tumore caecati ueritatis\nlumen amittunt. beatissimi Cypriani sunt uerba ista,\nnon mea; eius uidelicet uerba sunt, quem tu nobis lectissimum\ntestem catholici nominis in tuorum scriptorum exordio posuisti\net per multa copiosissime commendasti, immo per ipsum,\nquoniam uera atque diuina sunt, uerba sunt dei. ecce quod\naudi, ecce quod caue, ut adiuuante misericordia saluatoris\nsimul caritatem catholicam teneamus, simul pacem catholicam\ndiligamus, simul cum eius frumentis usque quaque crescamus,\nsimul usque ad finem zizania toleremus, simul in horreo sine\nfine uiuamus. uides nempe sine ulla defensione Caeciliani uel\nquorumlibet hominum, quos accusandos putatis, catholicam\nsuo robore ac firmitate consistere, quamuis et Caeciliani causam\nconlatio nostra purgauerit et aliorum, de quibus calumniamini,\naut dubia sit criminatio aut iniusta damnatio. sed\nualde stultum est, ut ecclesiae causam diuinis testimoniis\nfultam atque munitam in hominum causis ratione exorbitante\n\n.\n\n\n\n\n\n\n\n\nponamus, cum, etiamsi illos malos manifestissime uideremus\nnec iam separare a sacramentis ecclesiae ualeremus, non tamen\nimpediri deberet aut fides aut caritas nostra, ut, quoniam et\nistos inter zizania esse in ecclesia cerneremus, ipsi de ecclesia\nrecedere deberemus. si respondere cogitas, noli causam relinquere\net in superuacaneis euagari. ea quae dicta sunt intuere,\nad ea quae dicta sunt non fallaciter eludendo, sed rationabiliter\ndisputando responde. nam illa prolixa responsione quid egeris\nuel potius quam nihil egeris, si necessarium uisum fuerit\ndominusque donauerit, opere alio diligentius demonstrabo.\nPer idem tempus Dulcitius tribunus et notarius hic erat\nin Africa executor imperialium iussionum contra Donatistas\ndatarum. qui cum dedisset litteras ad Gaudentium Tamugadensem,\nDonatistarum episcopum, unum illorum septem, quos\nin nostram conlationem auctores suae defensionis elegerant,\nexhortans eum ad unitatem catholicam et dissuadens incendium,\nquo se ac suos cum ipsa in qua erat ecclesia consumere\nminabatur, addens etiam, ut, si se iustos putarent, fugerent\npotius secundum praeceptum domini Christi quam nefandis se\nignibus concremarent, rescripsit epistulas duas, unam breuem\nfestinante, ut asseruit, perlatore, aliam prolixam quasi plenius\ndiligentiusque respondens. has mihi supra memoratus tribunus\nexistimauit esse mittendas, ut eas potius ipse refellerem. quas\nambas uno libro redargui. qui cum in eiusdem Gaudenti peruenisset\nmanus, rescripsit, quod ei uisum est, ad me ipsum,\nnulla ratione respondens, sed magis se nec respondere nec\ntacuisse declarans. quod cum satis possit intellegenter legentibus\net nostra atque ipsius dicta conferentibus apparere, nolui\ntamen sine rescripto relinquere, quidquid illud fuit. hinc factum\nest, ut hi nostri ad illum duo libri essent.\nHoc opus sic incipit: Gaudentius, Donatistarum Tamugadensis\nepiscopus.\nCum omnipotentis dei et Christi eius saluatoris nostri uoluntate\nex uniuersis prouinciis Africae uenientes in ecclesia sancta\nBagaiensi concilium gereremus Gamalius Primianus Pontius Secundianus\nIanuarianus Saturninus Felix Pegasius Rufinus Fortunius\nCrispinus Florentius Optatus Donatus Donatianus et ceteri numero\ntrecenti decem, placuit spiritui sancto qui in nobis est pacem\nfirmare perpetuam et schismata resecare sacrilega ...\n.... optata\nquidem pacis et concordiae est iuncta germanitas, sicut scriptum\nest: iustitia et pax osculatae sunt inuicem. sed ueridica\nunda in asperos scopulos nonnullorum naufraga proiecta sunt\nmembra, Aegyptiorum admodum exemplo pereuntium funeribus\nplena sunt litora, quibus in ipsa morte maior est poena, quod\npost extortam aquis ultricibus animam nec ipsam inueniunt sepulturam\n....\n.... licet enim uiperei seminis noxios partus uenenati\nuteri alueus diu texerit et concepti sceleris uda coagula in aspidum\nmembra tardo se calore uaporauerint, tamen conceptum\nuirus euanescenti umbraculo occultari non potuit. nam etsi sero\npublicum facinus et parricidium suum feta scelerum uota pepererunt,\nquod ante praedictum est: parturiit iniustitiam, concepit\ndolorem et peperit iniquitatem. sed quoniam serenum\niam fulget e nubilo nec est confusa criminum silua, cum\nad poenam designata sunt nomina — indulgentia enim antehac\nfuerat —, dum clementiae dimittimus lineam, inuenit causa. quos\npuniat .....\n.... loquamur, carissimi fratres, schismatis causas,\n\n\n\n\nquia iam non possumus tacere personas. Maximianum fidei aemulum,\nueritatis adulterum, ecclesiae matris inimicum, Dathae, Corae\net Abiron ministrum de pacis gremio sententiae fulmen excussit,\net quod adhuc eum dehiscens terra non sorbuit, ad maius supplicium\nsuperis reseruauit. raptus enim poenam suam conpendio\nlucrauerat funeris; usuras nunc grauioris colligit faenoris, cum\nmortuus interest uiuis..\nnec solum hunc sceleris sui mors iusta\ncondemnat; trahit etiam ad consortium criminis plurimos catena\nsacrilegii, de quibus scriptum est: uenenum aspidum sub\nlabiis eorum quorum os maledictione et amaritudine\nplenum est. ueloces pedes eorum ad effundendum\nsanguinem. contritio et infelicitas in uiis eorum, et\nuiam pacis non cognouerunt. non est timor dei ante\noculos eorum. nollemus quidem tamquam e proprii corporis\niunctura praecidi. sed quoniam tabescentis uulneris putredo pestifera\nplus habet in abscisione solaminis quam in remissione medicaminis,\ninuenta est causa salubrior, ne per cuncta membra pe-.\nstilens inrepat uirus, ut conpendioso dolore natum decidat uulnus.\n.\nfamosi ergo crimims reos Uictonanum Carcabianensem, Marcianum\nSullectinum, Beianum Beianensem, Saluium Ausafensem, Theodorum\nUsulensem, Donatum Sabratensem, Miggenem Elefantariensem,\nPraetextatum Adsuritanum, Saluium Membresitanum, Ualerium\nMelzitanum, Felicianum Mustitanum et Martialem Pertusensem,\nqui funesto opere perditionis uas sordidum collecta faeculentia\nglutinarunt, sed et clericos aliquando ecclesiae Carthaginis, qui,\ndum facinori intersunt, inlicito incestui lenocinium praebuerunt,\ndei praesidentis arbitrio uniuersalis concilii ore ueridico damnatos\nesse cognoscite. eos autem, quos sacrilegi surculi non polluere\n\n\n\n\nplantaria, hoc est qui a Maximiani capite proprias manus uerecundo\nfidei pudore retraxerunt, ad matrem ecclesiam redire permisimus.\n.\nquanto enim de reorum morte purgamur, tanto de innocentium\nreditu gratulamur. ac ne angustum redeuntibus tempus spem\nsalutis artatae diei pressura subducat, agnoscentibus quibus licet,\nmanentibus praecedentibus statutis, uniuersis usque in diem octauum\nKt Ianuariarum proxime futurarum agnitionis pandimus\nianuam, ut integri honoris ac fidei regressi habeant fundamenta.\nquam si quisquam ingredi nequiuerit pigra segnitia, sciat sibi ad\nomnes ueniales aditus sua uoluntate uiam esse subductam. manebit\nenim circa eos dicta sententia et post praestitutum diem redeuntibus\nfixa paenitentia .......\n"};
