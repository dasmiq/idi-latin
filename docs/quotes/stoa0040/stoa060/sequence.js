var sequence = {"name":"Augustine. De Sancta Virginitate","data":"Librum de Bono Coniugali nuper edidimus, in quo\netiam Christi uirgines commonuimus atque monuimus, ne\npropter excellentiam muneris amplioris, quod diuinitus acceperunt,\ncontemnant in sui conparatione patres et matres populi\ndei hominesque illos, quos tamquam oliuam commendat apostolus,\nne superbiat insertus oleaster, qui uenturo Christo\netiam filiorum propagatione seruiebant, ideo meriti inferioris\nesse arbitrentur, quia iure diuino continentia conubio et nuptiis\npia uirginitas anteponitur. in illis quippe parabantur et parturiebantur\nfutura, quae nunc impleri mirabiliter et efficaciter\ncernimus, quorum etiam uita coniugalis prophetica fuit: unde\n\n\n\n\n\n\nnon consuetudine humanorum uotorum atque gaudiorum, sed\nualde profundo consilio dei in quibusdam eorum fecunditas\nhonorari, in quibusdam etiam fecundari sterilitas meruit. hoc\nuero tempore quibus dictum est: si se non continent,\nnubant, non adhibenda est exhortatio, sed consolatio, quibus\nautem dictum est: qui potest capere capiat, exhortandi\nsunt, ne terreantur, et terrendi, ne extollantur. non solum\nergo praedicanda est uirginitas, ut ametur, uerum etiam monenda,\nne infletur.\nHoc isto sermone suscepimus; adiuuet Christus, uirginis\nfilius et uirginum sponsus, uirginali utero corporaliter\nnatus, uirginali conubio spiritaliter coniugatus. cum igitur ipsa\nuniuersa ecclesia uirgo sit desponsata uni uiro Christo, sicut\ndicit apostolus, quanto digna sunt honore membra eius, quae\nhoc custodiunt etiam in ipsa carne, quod tota custodit in\nfide, quae imitatur matrem uiri sui et domini sui! nam\necclesia quoque et mater et uirgo est; cuius enim integritati\nconsulimus, si uirgo non est? cuius prolem adloquimur, si\nmater non est? Maria corporaliter caput huius corporis peperit,\necclesia spiritaliter membra illius capitis parit. in utraque\nuirginitas fecunditatem non inpedit, in utraque fecunditas\nuirginitatem non adimit. proinde cum ecclesia uniuersa sit\nsancta et corpore et spiritu, nec tamen uniuersa sit corpore\nuirgo, sed spiritu, quanto sanctior est in his membris, ubi\nuirgo est et corpore et spiritu!\nScriptum est in euangelio, quod mater et fratres\nChristi, hoc est consanguinei carnis eius, cum illi nuntiati\nfuissent et foris expectarent, quia non possent eum adire prae\nturba, ille respondit: quae est mater mea aut qui sunt\nfratres mei? extendens manum super discipulos\nsuos ait: hi sunt fratres mei; et quicumque fecerit\nuoluntatem patris mei, ipse mihi frater et mater\net soror est, quid aliud nos docens nisi carnali cognationi\ngenus nostrum spiritale praeponere nec inde beatos esse\nhomines, si iustis et sanctis carnis propinquitate iunguntur,\nsed si eorum doctrinae ac moribus oboediendo atque imitando\ncohaerescunt? beatior ergo Maria percipiendo fidem Christi\nquam concipiendo carnem Christi. nam et dicenti cuidam:\nbeatus uenter qui te portauit, ipse respondit: immo\nbeati qui audiunt uerbum dei et custodiunt. denique\nfatribus eius, id est secundum carnem cognatis, qui non in\neum crediderunt, quid profuit illa cognatio? sic et materna\npropinquitas nihil Mariae profuisset, nisi felicius Christum\ncorde quam carne gestasset.\nIpsa quoque uirginitas eius ideo gratior et acceptior,\nquia non eam conceptus Christus uiro uiolaturo quam\n\n\n\n\n\n\nconseruaret ipse praeripuit, sed priusquam conciperetur iam deo\ndicatam de qua nasceretur elegit. hoc indicant uerba, quae\nsibi fetum adnuntianti angelo Maria reddidit. quomodo,\ninquit, fiet istud, quoniam uirum non cognosco?\nquod profecto non diceret, nisi deo uirginem se ante uouisset.\nsed quia hoc Israhelitarum mores adhuc recusabant, desponsata\nest uiro iusto, non uiolenter ablaturo, sed potius contra\nuiolentos custodituro quod illa iam uouerat. quamquam etiamsi\nhoc solum dixisset: quomodo fiet istud? nec addidisset:\nquoniam uirum non cognosco, non quaesisset utique,\npromissum sibi filium quomodo femina paritura esset, si concubitura\nnupsisset. poterat et iuberi uirgo permanere, in qua\ndei filius formam serui congruenti miraculo acciperet; sed\nexemplo sanctis futura uirginibus, ne putaretur sola uirgo esse\ndebuisse, quae prolem etiam sine concubitu concipere meruisset,\nuirginitatem deo dicauit, cum adhuc quid esset conceptura\nnesciret, ut in terreno mortalique corpore caelestis\nuitae imitatio uoto fieret, non praecepto, amore eligendi, non\nnecessitate seruiendi. ita Christus nascendo de uirgine, quae,\nantequam sciret quis de illa fuerat nasciturus, uirgo statuerat\npermanere, uirginitatem sanctam adprobare maluit quam imperare.\nac sic etiam in ipsa femina, in qua formam serui\naccepit, uirginitatem esse liberam uoluit.\nNon est ergo, cur dei uirgines contristentur, quod\netiam ipsae uirginitate seruata matres carnis esse non possunt;\nillum enim solum decenter uirginitas parere posset, qui in\nsua natiuitate parem habere non posset. uerumtamen ille\nunius sanctae uirginis partus omnium sanctarum uirginum est\ndecus, et ipsae cum Maria matres Christi sunt, si patris eius\nfaciunt uoluntatem. hinc enim et Maria laudabilius atque\nbeatius Christi mater est secundum supra memoratam eius\nsententiam: quicumque facit uoluntatem patris mei\nqui in caelis est, ipse mihi frater et soror et mater\nest. has sibi omnes propinquitates in populo, quem redemit,\nspiritaliter exhibet: fratres et sorores habet sanctos uiros et\nsanctas feminas, quoniam sunt illi in caelesti hereditate coheredes.\nmater eius est tota ecclesia, quia membra eius, id est\nfideles eius per dei gratiam ipsa utique parit. item mater\neius est omnis anima pia faciens uoluntatem patris eius\nfecundissima caritate in his quos parturit, donec in eis ipse\nformetur. Maria ergo faciens uoluntatem dei corporaliter\nChristi tantummodo mater est, spiritaliter autem et soror et\nmater.\nAc per hoc illa una femina non solum spiritu, uerum\netiam corpore et mater et uirgo. et mater quidem spiritu\n\n\n\n\n\n\nnon capitis nostri, quod est ipse saluator, ex quo magis illa\nspiritaliter nata est, quia omnes qui in eum crediderint,\nin quibus et ipsa est, recte filii sponsi appellantur, sed\nplane mater membrorum eius, quod nos sumus, quia cooperata\nest caritate, ut fideles in ecclesia nascerentur, quae\nillius capitis membra sunt, corpore uero ipsius capitis mater.\noportebat enim caput nostrum propter insigne miraculum\nsecundum carnem nasci de uirgine, quo significaret membra\nsua de uirgine ecclesia secundum spiritum nascitura. sola\nergo Maria et spiritu et corpore mater et uirgo, et mater\nChristi et uirgo Christi; ecclesia uero in sanctis regnum dei\npossessuris spiritu quidem tota mater Christi est, tota uirgo\nChristi, corpore autem non tota, sed in quibusdam uirgo\nChristi, in quibusdam mater, sed non Christi. et coniugatae\nquippe fideles feminae et deo uirgines dicatae sanctis moribus\net caritate de corde puro et conscientia bona et fide\nnon ficta, quia uoluntatem patris faciunt, Christi spiritaliter\nmatres sunt; quae autem coniugali uita corporaliter pariunt,\nnon Christum, sed Adam pariunt et ideo currunt, ut sacramentis\ninbuti Christi membra fiant partus earum, quoniam\nquid pepererint norunt.\nHoc dixi, ne forte audeat fecunditas coniugalis cum\nuirginali integritate contendere atque ipsam Mariam proponere\nac uirginibus dei dicere: illa in corpore duas res habuit\nhonorandas, uirginitatem et fecunditatem, quia et integra\n\n\n\n\n\n\npermansit et peperit; hanc felicitatem quoniam totam utraque\nhabere non potuimus, partitae sumus, ut uos sitis uirgines,\nnos simus matres; uobis quod defit in prole, consoletur seruata\nuirginitas, nobis prolis lucro amissa compensetur integritas.\nhaec uox fidelium coniugatarum ad sacras uirgines utcumque\nferenda esset, si christianos corpore parerent, ut hoc solo\nesset Mariae fecunditas carnis excepta uirginitate praestantior,\nquod illa ipsum caput horum membrorum, hae autem membra\nillius capitis procrearent; nunc uero etiamsi tales hac uoce\ncontendant, quae ad hoc tantum uiris iunguntur atque miscentur,\nut filios habeant, nihilque aliud de filiis cogitant, nisi\nut eos Christo lucrentur, atque id mox ut potuerint faciunt,\nnon tamen christiani ex earum carne nascuntur, sed postea\nfiunt ecclesia pariente per hoc, quod membrorum Christi\nspiritaliter mater est, cuius etiam spiritaliter uirgo est. cui\nsancto partui cooperantur et matres, quae non christianos\ncorpore pepererunt, ut fiant quod se corpore parere non potuisse\nnouerunt; per hoc tamen cooperantur, ubi et ipsae uirgines\nmatresque Christi sunt, in fide scilicet, quae per dilectionem\noperatur.\nNulla ergo carnis fecunditas sanctae uirginitati\netiam carnis conparari potest. neque enim et ipsa, quia uir-\n19 cf. Gal. 5, 6\n1 tota .41 utraque C1R71\\': utraeque C2PKIZHSDB TJ.1IENbd\nutr aeque A utraeque X 2 uirgines ut uos sitis MENX sitis] scitis\nJR 3 scimus B desit GMBENX72b defuit 82 Csulitur S\nseruata] et lata Z e.lata I et lata ex solata (an saluata?) C 4 pplis T\namissa. A 5 uox] uos T 6 solum GX 7 carnis xpi R 8 menbrorum\nT hae. P hae et A hec BM haec K hec HE hee G N\nmebra T 9 procreant KMENX etiamsi] si 7 talis K 10 ad\nhoc] ab hoc C1 hoboc S ob hoc PK7HADRGTMENSbd tantum]\ntamen MENX 11 nihilque K filis X 12 eos nos E id om. R\nut om. PTA1H1 13 non-fiunt om. I eorum SAl sed ex si\nm. 2 H 14 quo C1 15 cui] cuius IZ 17 peperunt RX fiat T\n18 quo operantur R ipse KR 21 foecunditas R uirginitate\nA1\n\n\n\n\n\n\nginitas est, sed quia deo dicata est, honoratur, quae licet in\ncarne seruetur, spiritus tamen religione ac deuotione seruatur.\nac per hoc spiritalis est etiam uirginitas corporis, quam uouet\net seruat continentia pietatis. sicut enim nemo inpudice utitur\ncorpore nisi spiritu prius concepta nequitia, ita nemo pudicitiam\nseruat in corpore nisi spiritu prius insita castitate. porro\nautem si pudicitia coniugalis, quamuis custodiatur in carne,\nanimo tamen, non carni tribuitur, quo praeside atque rectore\nnulli praeter proprium coniugium caro ipsa miscetur, quanto\nmagis quantoque honoratius in animi bonis illa continentia\nnumeranda est, qua integritas carnis ipsi creatori animae et\ncarnis uouetur, consecratur, seruatur!\nNec illarum ergo fecunditas carnis, quae hoc tempore\nnihil aliud in coniugio quam prolem requirunt, quam mancipent\nChristo, pro amissa uirginitate compensari posse credenda\nest. prioribus quippe temporibus uenturo secundum carnem\nChristo ipsum genus carnis in ampla quadam et prophetica\ngente necessarium fuit; nunc autem cum ex omni hominum\ngenere atque omnibus gentibus ad populum dei et ciuitatem\nregni caelorum membra Christi colligi possint, sacram uirginitatem\nqui potest capere, capiat et ea tantum, quae se\nnon continet, nubat. quid enim? si aliqua mulier diues multam\npecuniam huic bono operi inpendat, ut emat ex diuersis\n\n\n\n\n\n\ngentibus seruos, quos faciat christianos, nonne uberius atque\nnumerosius quam uteri quantalibet feracitate Christi membra\ngignenda curabit? nec ideo tamen pecuniam suam conparare\nmuneri sacrae uirginitatis audebit. at si propter faciendos qui\nnati fuerint christianos fecunditas carnis pro amissa uirginitate\nmerito compensabitur, fructuosius erit hoc negotium, si magno\npecuniario pretio uirginitas amittatur, quo pueri faciendi christiani\nmulto plures emantur, quam unius utero quamlibet\nfertili nascerentur.\n\nQuod si stultissime dicitur, habeant fideles nuptae\nbonum suum, de quo in alio uolumine, quantum uisum est,\ndisseruimus, et honorent amplius, sicut rectissime consuerunt,\nin sacris uirginibus melius earum, de quo isto sermone\ndisserimus.\nNam ne illo quidem debent continentium meritis se\nconferre coniugia, quod ex eis uirgines procreantur; hoc enim\nnon coniugii bonum est, sed naturae, quae sic diuinitus\ninstituta est, ut ex quolibet humano utriusque sexus concubitu,\nsiue ordinato et honesto siue turpi et inlicito, nulla\nfemina nisi uirgo nascatur. nulla tamen sacra uirgo nascitur;\nita fit, ut uirgo nascatur etiam de stupro, sacra autem uirgo\nnec de coniugio.\nNec nos hoc in uirginibus praedicamus, quod uirgines\nsunt, sed quod deo dicatae pia continentia uirgines.\nnam — quod non temere dixerim — felicior mihi uidetur\n\n\n\n\n\n\nnupta mulier quam uirgo nuptura; habet enim iam illa quod\nista adhuc cupit, praesertim si nondum uel sponsa cuiusquam\nsit. illa uni studet placere, cui data est, haec multis, incerta\ncui danda est; hoc uno pudicitiam cogitationis defendit a\nturba, quod non adulterum, sed maritum quaerit in turba.\nilla igitur uirgo coniugatae merito praeponitur, quae nec\nmultitudini se amandam proponit, cum amorem unius ex\nmultitudine inquirit, nec se uni iam conponit inuento, cogitans\nquae sunt mundi, quomodo placeat uiro, sed speciosum\nforma prae filiis hominum sic amauit, ut, quia eum\nsicut Maria concipere carne non posset, ei corde concepto\netiam carnem integram custodiret.\n\nHoc genus uirginum nulla corporalis fecunditas protulit;\nnon est haec proles carnis et sanguinis. si harum\nquaeritur mater, ecclesia est. non parit uirgines sacras nisi\nuirgo sacra, illa quae desponsata est uni uiro casta exhiberi\nChristo. ex illa non tota corpore, sed tota uirgine spiritu\nnascuntur sanctae uirgines et corpore et spiritu.\nHabeant coniugia bonum suum, non quia filios procreant,\nsed quia honeste, quia licite, quia pudice, quia socialiter\n\n\n\n\n\n\nprocreant et procreatos pariter, salubriter, instanter educant, quia\ntori fidem inuicem seruant, quia sacramentum conubii non\nuiolant.\n\nHaec tamen omnia humani officii sunt munera; uirginalis\nautem integritas et per piam continentiam ab omni concubitu\ninmunitas angelica portio est et in carne corruptibili\nincorruptionis perpetuae meditatio. cedat huic omnis fecunditas\ncarnis, omnis pudicitia coniugalis: illa non est in potestate,\nilla non est in aeternitate: fecunditatem carnalem non habet\nliberum arbitrium, pudicitiam coniugalem non habet caelum.\nprofecto habebunt magnum aliquid praeter ceteros in illa\ncommuni inmortalitate, qui habent aliquid iam non carnis\nin carne.\nVnde mirabiliter desipiunt, qui putant huius continentiae\nbonum non esse necessarium propter regnum caelorum, sed\npropter praesens saeculum, quod scilicet coniugia terrenis\ncuris pluribus atque artioribus distenduntur, qua molestia\nuirgines et continentes carent: quasi ob hoc tantum melius\nsit non coniugari, ut huius temporis relaxentur angustiae, non\nquod in futurum saeculum aliquid prosit. hanc uanam sententiam\nne cordis propria uanitate protulisse uideantur, adhibent\nex apostolo testimonium, ubi ait: de uirginibus autem\npraeceptum domini non habeo, consilium autem\ndo tamquam misericordiam consecutus a deo,\n\n\n\n\n\n\nut fidelis essem. existimo itaque hoc bonum esse\npropter praesentem necessitatem, quia bonum\nest homini sic esse. ecce, inquiunt, ubi manifestat apostolus\nhoc propter praesentem necessitatem bonum esse, non\npropter futuram aeternitatem. quasi praesentis necessitatis\nrationem haberet apostolus, nisi prouidens et consulens in\nfuturum, cum omnis eius dispensatio nonnisi ad uitam aeternam\nuocet.\nPraesens ergo est uitanda necessitas, sed tamen\nquae aliquid bonorum inpedit futurorum: qua necessitate uita\ncogitur coniugalis cogitare quae mundi sunt, quomodo placeat\nuir uxori uel uxor uiro, non quod ea separent a regno dei,\nsicut sunt peccata, quae ideo praecepto, non consilio cohibentur,\nquia domino praecipienti non oboedire damnabile est; sed\nillud, quod in ipso dei regno amplius haberi posset, si amplius\ncogitaretur quomodo placendum esset deo, minus erit utique,\ncum hoc ipsum minus coniugii necessitate cogitatur.\nideo, de uirginibus, inquit, praeceptum domini non\nhabeo; praecepto enim quisquis non obtemperat, reus est\net debitor poenae. proinde quia uxorem ducere uel nubere\npeccatum non est, si autem peccatum esset, praecepto\nuetaretur, propterea praeceptum domini de uirginibus nullum\nest. sed quoniam deuitatis remissisue peccatis adeunda\nest uita aeterna, in qua est quaedam egregia gloria non\n\n\n\n\n\n\nomnibus in aeternum uicturis, sed quibusdam ibi tribuenda,\ncui consequendae parum est liberatum esse a peccatis, nisi\naliquid ipsi liberatori uoueatur, quod non sit criminis non\nuouisse, sed uouisse ac reddidisse sit laudis, consilium,\ninquit, do, tamquam misericordiam consecutus a\ndeo, ut fidelis essem; neque enim inuidere debeo fidele\nconsilium, qui non meis meritis, sed dei misericordia sum\nfidelis; existimo itaque hoc bonum esse propter\npraesentem necessitatem. hoc, inquit, unde praeceptum\ndomini non habeo, sed consilium do, hoc est (de uirginibus\nexistimo bonum esse\\' propter praesentem necessitatem. noui\nenim quid praesentis temporis, cui coniugia seruiunt, necessitas\ncogat, ut ea quae dei sunt minus cogitentur, quam\nsufficit adipiscendae illi gloriae, quae non erit omnium quamuis\nin aeterna uita ac salute manentium; stella enim ab\nstella differt in gloria. sic et resurrectio mortuorum.\nbonum est ergo homini sic esse.\nDeinde adiungit idem apostolus et dicit: adligatus\nes uxori? ne quaesieris solutionem; solutus\nes ab uxore? ne quaesieris uxorem. horum duorum\nquod prius posuit ad praeceptum pertinet, contra quod non\nlicet facere. non enim licet dimittere uxorem nisi ex causa\n\n\n\n\n\n\nfornicationis, sicut in euangelio ipse dominus dicit. illud\nautem, quod addidit: solutus es ab uxore? ne quaesieris\nuxorem, consilii sententia est, non praecepti; licet itaque\nfacere, sed melius est non facere. denique continuo subiecit:\net si acceperis uxorem, non peccasti; et si nupserit\nuirgo, non peccat. illud autem prius cum dixisset:\nadligatus es uxori? ne quaesieris solutionem, numquid\naddidit: et si solueris, non peccasti? iam enim supra\ndixerat: his autem qui sunt in coniugio praecipio\nnon ego sed dominus, uxorem a uiro non discedere:\nquodsi discesserit, manere innuptam aut uiro suo\nreconciliari; fieri enim potest, ut non sua culpa, sed\nmariti discedat. deinde ait: et uir uxorem ne dimittat,\nquod nihilominus ex praecepto domini posuit, nec ibi addidit:\net si dimiserit, non peccat. praeceptum est enim hoc, cui non\noboedire peccatum est, non consilium, quo si uti nolueris,\nminus boni adipisceris, non mali aliquid perpetrabis. propterea\ncum dixisset: solutus es ab uxore? ne quaesieris\nuxorem, quia non praecipiebat, ne malum fieret, sed consulebat,\nut melius fieret, continuo subiunxit: et si acceperis\nuxorem, non peccasti; et si nupserit uirgo, non\npeccat.\nAddidit tamen: tribulationem autem carnis\nhabebunt huius modi, ego autem uobis parco, hoc\n\n\n\n\n\n\nmodo exhortans ad uirginitatem continentiamque perpetuam,\nut aliquantulum a nuptiis etiam deterreret, modeste sane, non\ntamquam a re mala et inlicita, sed tamquam ab onerosa ac\nmolesta. aliud est enim admittere carnis turpitudinem, aliud\nhabere carnis tribulationem: illud est criminis facere, hoc\nlaboris est pati, quem plerumque homines etiam pro officiis\nhonestissimis non recusant. sed pro habendo coniugio iam\nhoc tempore, quo non per carnis propaginem uenturo Christo\nipsius prolis propagatione seruitur, istam tribulationem carnis,\nquam nupturis praedicit apostolus, suscipere tolerandam perstultum\nesset, nisi metueretur incontinentibus, ne temptante\nsatana in peccata damnabilia laberentur. quod autem se dicit\neis parcere, quos ait tribulationem carnis habituros, nihil\nmihi interim sanius occurrit. quam eum noluisse aperire et\nexplicare uerbis eandem ipsam carnis tribulationem, quam\npraenuntiauit eis qui eligunt nuptias in suspicionibus zeli\nconiugalis, in procreandis filiis atque nutriendis, in timoribus\net maeroribus orbitatis. quotus enim quisque, cum se conubii\nuinculis adligauerit, non istis trahatur atque agitetur affectibus?\nquos neque nos exaggerare debemus, ne ipsis non parcamus,\nquibus parcendum extimauit apostolus.\nTantum per hoc, quod breuiter posui, cautum\nfieri lectorem oportuit aduersus eos, qui in hoc, quod scriptum\nest: tribulationem autem carnis habebunt huius\nmodi, ego autem uobis parco, nuptiis calumniantur.\nquod eas ex obliquo sententia ista damnauerit; uelut ipsam\ndamnationem noluerit dicere, cum ait: ego autem uobis\nparco, ut uidelicet, cum istis parcit, animae suae non pepercerit,\nsi mentiendo dixit: et si acceperis uxorem, non\npeccasti; et si nupserit uirgo, non peccat. quod qui\nde sancta scriptura credunt uel credi uolunt, tamquam uiam\nsibi muniunt ad mentiendi licentiam uel ad defensionem suae\nperuersae opinionis, ubicumque aliud sentiunt quam sana\ndoctrina postulat. si quid enim manifestum de diuinis libris\nprolatum fuerit, quo eorum confutentur errores, hoc ad manum\nhabent uelut scutum, quo se aduersus ueritatem quasi tuentes\nnudent a diabolo uulnerandos, ut dicant hoc auctorem libri\nnon uerum dixisse, alias ut infirmis parceret, alias ut contemptores\nterreret, sicut occurrerit causa, qua eorum peruersa\nsententia defendatur. atque ita dum ea, quae opinantur, defendere\nquam corrigere malunt, scripturarum sanctarum auctoritatem\nfrangere conantur, qua una omnes ceruices superbae\nduraeque franguntur.\nVnde sectatores et sectatrices perpetuae\n\n\n\n\n\n\ncontinentiae et sacrae uirginitatis admoneo, ut bonum suum ita\npraeferant nuptiis, ne malum iudicent nuptias, neque fallaciter,\nsed plane ueraciter ab apostolo dictum nouerint: qui dat\nnuptum, bene facit; et qui non datnuptum, melius\nfacit. et si acceperis uxorem, non peccasti; et si\nnupserit uirgo non peccat. et paulo post: beatior\nautem erit, si sic permanserit, secundum meam\nsententiam. et ne humana sententia putaretur, adiungit:\nputo autem, et ego spiritum dei habeo. haec domi-\nnica, haec apostolica, haec uera, haec sana doctrina est,\nsic eligere dona maiora, ne minora damnentur. melior est\nin scriptura dei ueritas dei quam in cuiusquam mente aut\ncarne uirginitas hominis. quod castum est sic ametur, ut\nquod uerum est non negetur. nam quid mali non possunt\netiam de sua carne cogitare, qui credunt apostolicam linguam\neo ipso loco, ubi uirginitatem corporis commendabat,\na corruptione mendacii uirginem non fuisse? primitus ergo ac\nmaxime qui bonum uirginitatis eligunt, scripturas sanctas\nfirmissime teneant nihil esse mentitas ac per hoc etiam illud\nuerum esse, quod dictum est: et si acceperis uxorem,\nnon peccasti; et si nupserit uirgo, non peccat. nec\nputent minui tam magnum integritatis bonum, si nuptiae non\nerunt malum. immo uero hinc sibi potius maioris gloriae\n\n\n\n\n\n\npalmam praeparatam esse confidat, quae non damnari, si\nnuberet, timuit, sed honoratius coronari, quia non nuberet.\nconcupiuit. qui ergo sine coniugio permanere uoluerint, non\ntamquam foueam peccati nuptias fugiant, sed tamquam collem\nminoris boni transcendant, ut in maioris continentiae monte\nrequiescant. ea quippe lege collis iste inhabitatur, ut non\ncum uoluerit quis emigret; mulier enim adligata est,\nquamdiu uir eius uiuit. uerumtamen ad continentiam\nuidualem ab ipso tamquam gradu conscenditur; propter uirginalem\nuero uel declinandus est non consentiendo petitoribus\nuel transiliendus praeueniendo petitores.\nNe quis autem putaret duorum operum, boni\natque melioris, aequalia fore praemia, propterea contra eos\ndisserendum fuit, qui quod ait apostolus: existimo autem\nhoc bonum esse propter praesentem necessitatem.\nita interpretati sunt, ut non propter regnum caelorum, sed\npropter saeculum praesens uirginitatem utilem dicerent; tamquam\nin illa uita aeterna nihil ceteris amplius habituri essent,\nqui hoc melius elegissent. in qua disputatione cum ad illud\nueniremus, quod idem apostolus ait: tribulationem autem\ncarnis habebunt huius modi, ego autem uobis\nparco, in alios litigatores incurrimus, qui non aequales perpetuae\ncontinentiae nuptias facerent, sed eas omnino damnarent.\nnam cum error uterque sit, uel aequare sanctae uirginitati\nnuptias uel damnare, nimis inuicem fugiendo duo isti\n\n\n\n\n\n\nerrores aduersa fronte confligunt, quia ueritatis medium tenere\nnoluerunt: quo et certa ratione et sanctarum scripturarum\nauctoritate nec peccatum esse nuptias inuenimus nec eas bono\nuel uirginalis continentiae uel etiam uidualis aequamus.\n\nAlii quippe adpetendo uirginitatem nuptias tamquam\nadulterium detestandum esse putauerunt; alii uero defendendo\nconubium excellentiam perpetuae continentiae nihil mereri\namplius quam coniugalem pudicitiam uoluerunt. quasi uel\nSusannae bonum Mariae sit humiliatio uel Mariae maius bonum\nSusannae debeat esse damnatio.\nAbsit ergo, ut ita dixerit apostolus nuptis siue nupturis:\nego autem uobis parco, tamquam noluerit dicere, quae\npoena coniugatis in futuro saeculo debeatur; absit, ut a\nDanihele de temporali iudicio liberatam Paulus mittat in\ngehennam; absit, ut maritalis torus ei poena sit ante tribunal\nChristi, cui fidem seruando elegit sub falsa accusatione adulterii\nuel periclitari uel mori. quid egit uox illa: melius est\nmihi incidere in manus uestras quam peccare in\nconspectu dei, si deus eam fuerat, non quia pudicitiam\nnuptialem seruabat, liberaturus, sed quia nupserat damnaturus?\n\n\n\n\n\n\net nunc quotiens castitas coniugalis aduersus calumniatores\ncriminatoresque nuptiarum scripturae sanctae ueritate munitur,\ntotiens cum sancto spiritu contra falsos testes Susanna defenditur,\ntotiens a falso crimine liberatur et multo maiore negotio.\ntunc enim uni coniugatae, nunc omnibus; tunc de occulto et\nfalso adulterio, nunc de uero et manifesto conubio crimen\nintenditur; tunc una mulier ex eo quod iniqui seniores dicebant,\nnunc omnes mariti et uxores ex eo, quod apostolus\ndicere noluit, accusantur. damnationem quippe uestram, inquiunt,\ntacuit, cum ait: ego autem uobis parco. quis\nhoc? nempe ille, qui superius dixerat: et si acceperis\nuxorem, non peccasti; et si nupserit uirgo, non\npeccat. cur igitur in eo, quod modeste tacuit, coniugiorum\nsuspicamini crimen et in eo, quod aperte dixit, coniugiorum\nnon agnoscitis defensionem? an eos damnat tacitus, quos\nlocutus absoluit? nonne iam mitius accusatur Susanna non\nde coniugio, sed de ipso adulterio quam doctrina apostolica\nde mendacio? quid in tanto periculo faceremus, nisi tam\ncertum apertumque esset pudicas nuptias non debere damnari.\nquam certum apertumque est sanctam scripturam non posse\nmentiri?\nHic dicet aliquis: quid hoc pertinet ad sacram\nuirginitatem uel perpetuam continentiam, cuius praedicatio isto\nsermone suscepta est? cui respondeo primo, quod superius\ncommemoraui, ex hoc gloriam maioris illius boni esse\n\n\n\n\n\n\nmaiorem, quod eius adipiscendae causa bonum coniugale\ntranscenditur, non peccatum coniugii deuitatur. alioquin perpetuae\ncontinentiae non praecipue laudari, sed tantum non\nuituperari sufficeret, si propterea teneretur, quoniam nubere\ncrimen esset. deinde quia non humana sententia, sed diuina\nscripturae auctoritate ad tam excellens donum homines\nexhortandi sunt, non mediocriter neque praetereunter agendum\nest, ne cuiquam ipsa diuina scriptura in aliquo mentita uideatur.\ndehortantur enim potius quam exhortantur uirgines sacras,\nqui eas sic permanere nuptiarum damnatione conpellunt. unde\nenim confidant uerum esse, quod scriptum est: et qui non\ndat nuptum melius facit, si falsum putant esse, quod\niuxta superius nihilominus scriptum est: et qui dat uirginem\nsuam, bene facit? si autem loquenti scripturae de\nnuptiarum bono indubitanter crediderint, eadem caelestis eloquii\nueracissima auctoritate firmatae ad melius suum feruenti ac\nfidenti alacritate transcurrent. unde iam satis pro suscepto\nnegotio diximus et, quantum potuimus, demonstrauimus nec\nillud, quod ait apostolus: existimo autem hoc bonum\nesse propter praesentem necessitatem, sic esse accipiendum,\ntamquam in hoc saeculo meliores sint sacrae uirgines\nfidelibus coniugatis, in regno autem caelorum atque in futuro\nsaeculo pares sint, nec illud, ubi ait de nubentibus:\n\n\n\n\n\n\ntribulationem autem carnis habebunt huius modi, ego\nautem uobis parco ita intellegendum, tamquam nuptiarum\npeccatum et damnationem maluerit tacere quam dicere. harum\nquippe duarum sententiarum singulas duo errores sibimet\ncontrarii non eas intellegendo tenuerunt. illam enim de praesenti\nnecessitate illi pro se interpretantur, qui nubentes non\nnubentibus aequare contendunt, hanc uero, ubi dictum est:\nego autem uobis parco, illi, qui nubentes damnare praesumunt.\nnos autem secundum scripturarum sanctarum fidem\nsanamque doctrinam nec peccatum esse dicimus nuptias et\nearum tamen bonum non solum infra uirginalem, uerum etiam\ninfra uidualem continentiam constituimus praesentemque necessitatem\nconiugatorum non quidem ad uitam aeternam, uerumtamen\nad excellentem gloriam et honorem, qui perpetuae continentiae\nreseruatur, inpedire eorum meritum dicimus neque\nhoc tempore nisi eis, qui se non continent, nuptias expedire\ntribulationemque carnis ex affectu carnali uenientem, sine quo\nnuptiae incontinentium esse non possunt, nec tacere uoluisse\napostolum uera praemonentem nec plenius explicare hominum\ninfirmitati parcentem.\nNunc iam scripturarum diuinarum euidentissimis\ntestimoniis, quae pro nostrae memoriae modulo recordari\nualuerimus, clarius adpareat non propter praesentem huius\nsaeculi uitam, sed propter futuram, quae in regno caelorum\npromittitur, perpetuam continentiam deligendam. quis autem\n\n\n\n\nhoc non aduertat in eo, quod paulo post idem apostolus ait:\nqui sine uxore est, cogitat ea quae sunt domini,\nquomodo placeat domino; qui autem matrimonio\niunctus est, cogitat ea quae sunt mundi, quomodo\nplaceat uxori. et diuisa est mulier innupta et\nuirgo: quae innupta est, sollicita est quae sunt\ndomini, ut sit sancta et corpore et spiritu; quae\nautem nupta est, sollicita est quae sunt mundi,\nquomodo placeat uiro? non utique ait: cogitat ea, quae\nsecuritatis sunt in hoc saeculo, ut sine grauioribus molestiis\ntempus transigat; neque ad hoc diuisam dicit innuptam et uirginem\nab ea, quae nupta est, id est distinctam atque discretam,\nut innupta in hac uita secura sit propter temporales molestias\neuitandas, quibus nupta non caret, sed, cogitat, inquit,\nquae sunt domini, quomodo placeat domino, et: sollicita\nest quae sunt domini, ut sit sancta et corpore\net spiritu. nisi forte usque adeo quisque insipienter contentiosus\nest, ut conetur adserere non propter regnum caelorum,\nsed propter praesens saeculum domino placere nos uelle aut\npropter uitam istam, non propter aeternam esse sanctas et\ncorpore et spiritu. hoc credere quid est aliud nisi miserabiliorem\nesse omnibus hominibus? sic enim apostolus ait: si in\nhac uita tantum in sperantes sumusmiserabiliores\nsumus omnibus hominibus. uero qui frangit\n\n\n\n\n\n\n\n\n\n\npanem suum esurienti, si tantum propter hanc uitam facit,\nstultus est, et ille erit prudens, qui castigat corpus suum\nusque ad continentiam, qua nec coniugio misceatur, si ei nihil\nproderit in regno caelorum?\nPostremo ipsum dominum audiamus euidentissimam\nhinc sententiam proferentem. nam cum de coniugibus non\nseparandis nisi causa fornicationis diuine ac terribiliter loqueretur,\ndixerunt ei discipuli: si talis est causa cum uxore.\nnon expedit nubere. quibus ille, non omnes, inquit,\ncapiunt uerbum hoc. sunt enim spadones qui ita\nnati sunt; sunt autem alii qui ab hominibus facti\nsunt; et sunt spadones qui se ipsos castrauerunt\npropter regnum caelorum. qui potest capere,\ncapiat. quid ueracius, quid lucidius dici potuit? Christus\ndicit, ueritas dicit, uirtus et sapientia dei dicit eos, qui pio\nproposito ab uxore ducenda se continuerint, castrare se ipsos\npropter regnum caelorum, et contra humana uanitas inpia\ntemeritate contendit eos, qui hoc faciunt, praesentem tantummodo\nnecessitatem molestiarum coniugalium deuitare, in regno\nautem caelorum amplius quidquam ceteris non habere!\nDe quibus autem spadonibus loquitur deus\nper Esaiam prophetam, quibus se dicit daturum in domo sua et\nin muro suo locum nominatum, meliorem multo quam filiorum\n\n\n\n\n\n\natque filiarum, nisi de his, qui se ipsos castrant propter\nregnum caelorum? nam illis, quibus ipsum uirile membrum\ndebilitatur, ut generare non possint, sicut sunt eunuchi diuitum\net regum, sufficit utique, cum christiani fiunt et dei\npraecepta custodiunt, eo tamen proposito sunt, ut coniuges\nsi potuissent haberent, ceteris in domo dei coniugatis fidelibus\nadaequari, qui prolem licite pudiceque susceptam in dei timore\nnutriunt, docentes filios suos, ut ponant in deo spem suam,\nnon autem accipere meliorem locum quam est filiorum atque\nfiliarum. neque enim uxores animi uirtute sed carnis necessitate\nnon ducunt. contendat sane qui uoluerit de his prophetam\nspadonibus hoc praenuntiasse, qui corpore abscisi sunt, iste\nquoque error causae quam suscepimus suffragatur. neque enim\nspadones istos eis qui in domo eius non habent locum praetulit\ndeus, sed eis utique qui in filiis generandis coniugalis\nuitae meritum seruant. nam cum dicit: dabo eis locum\nmulto meliorem, ostendit et coniugatis dari, sed multo\ninferiorem. ut ergo concedamus in domo dei praedictos futuros\neunuchos secundum carnem, qui in populo Israhel non fuerunt,\nquia et ipsos uidemus, cum iudaei non fiant, tamen fieri\nchristianos, nec de illis dixisse prophetam, qui proposito continentiae\nconiugia non quaerentes se ipsos castrant propter\nregnum caelorum: itane tanta dementia quisquam est contrarius\nueritati, ut in carne factos eunuchos meliorem quam\nconiugati locum in domo dei habere credat et pio proposito\n\n\n\n\n\n\n\n\ncontinentes, corpus usque ad contemptas nuptias castigantes,\nse ipsos non in corpore, sed in ipsa concupiscentiae radice\ncastrantes, caelestem et angelicam uitam in terrena mortalitate\nmeditantes, coniugatorum meritis pares esse contendat et\nChristo laudanti eos, qui se ipsos castrauerunt, non propter\nhoc saeculum, sed propter regnum caelorum christianus contradicat,\nadfirmans hoc uitae praesenti esse utile, non futurae?\nquid aliud istis restat, nisi ut ipsum regnum caelorum ad\nhanc temporalem uitam, in qua nunc sumus, adserant pertinere?\ncur enim non et in hanc insaniam progrediatur caeca\npraesumptio? et quid hac adsertione furiosius? nam etsi\nregnum caelorum aliquando ecclesia etiam quae hoc tempore\nest appellatur, ad hoc utique sic appellatur, quia futurae uitae\nsempiternaeque colligitur. quamuis ergo promissionem\nhabeat uitae praesentis et futurae, in omnibus tamen\nbonis operibus suis non respicit quae uidentur, sed quae\nnon uidentur. quae enim uidentur, temporalia sunt:\nquae autem non uidentur, aeterna.\nNec sane spiritus sanctus tacuit, quod contra\nistos inpudentissime ac dementissime peruicaces apertum atque\ninconcussum ualeret eorumque beluinum inpetum ab ouili\nsuo inexpugnabili munitione repelleret. cum enim dixisset de\nspadonibus: dabo eis in domo mea et in muro meo\n\n\n\n\n\n\nlocum nominatum, meliorem multo quam filiorum\natque filiarum, ne quis nimium carnalis existimaret aliquid\nin his uerbis temporale sperandum, continuo subiecit: nomen\naeternum dabo eis, nec umquam deerit, tamquam\ndiceret: quid tergiuersaris inpia caecitas?- quid tergiuersaris?\nquid serenitati ueritatis nebulas tuae peruersitatis offundis?\nquid in tanta scripturarum luce tenebras unde insidieris inquiris?\nquid temporalem tantummodo utilitatem promittis continentibus\nsanctis? nomen aeternum dabo eis. quid ab\nomni concubitu inmunes et eo quoque ipso, quo hinc sese\nabstinent, ea quae sunt domini cogitantes, quomodo placeant\ndomino, ad terrenam commoditatem referre conaris? nomen\naeternum dabo eis. quid regnum caelorum, propter quod\nse castrauerunt sancti spadones, in hac tantum uita intellegendum\nesse contendis? nomen aeternum dabo eis. et si\nforte hic ipsum aeternum pro diuturno conaris accipere, addo,\naccumulo, inculco: n e.c umquam deerit. quid quaeris amplius?\nquid dicis amplius? aeternum hoc nomen, quidquid\nillud est, spadonibus dei, quod utique gloriam quandam propriam\nexcellentemque significat, non erit commune cum multis.\nquamuis in eodem regno et in eadem domo constitutis. nam\nideo fortassis et nomen dictum est, quod eos, quibus datur,\ndistinguit a ceteris.\nQuid sibi ergo uult, inquiunt, ille denarius, qui\nopere uineae terminato aequaliter omnibus redditur, siue his,\nqui ex prima hora, siue his, qui una hora operati sunt? quid\nutique? nisi aliquid significat, quod omnes communiter habebunt,\nsicuti est ipsa uita aeterna, ipsum regnum caelorum,\nubi erunt omnes, quos deus praedestinauit, uocauit, iustificauit.\nglorificauit? oportet enim corruptibile hoc induere\nincorruptionem et mortale hoc induere inmortalitatem.\nhic est ille denarius, merces omnium; stella tamen\nab stella differt in gloria. sic et resurrectio mortuorum.\nhaec sunt merita diuersa sanctorum. si enim caelum\nsignificaretur illo denario, nonne in caelo esse omnibus\nest commune sideribus? et tamen alia est gloria solis.\nalia gloria lunae, alia stellarum. si denarius ille pro\nsanitate corporis poneretur, nonne, cum recte ualemus omnibus\nmembris, communis est sanitas et, si usque in mortem permaneat,\npariter et aequaliter omnibus inest? et tamen posuit\ndeus membra, singulum quodque eorum in corpore\nprout uoluit, ut nec totum sit oculus nec totum auditus\nnec totum odoratus et quidquid aliud habet suam proprietatem,\nquamuis aequaliter habeat cum omnibus sanitatem. ita quia\n\n\n\n\n\n\nipsa uita aeterna pariter erit omnibus sanctis, aequalis denarius\nomnibus adtributus est; quia uero in ipsa uita aeterna distincte\nfulgebunt lumina meritorum, multae mansiones sunt apud\npatrem. ac per hoc in denario quidem non impari non uiuet\nalius alio prolixius; in multis autem mansionibus honoratur\nalius alio clarius.\nPergite itaque sancti dei, pueri ac puellae,\nmares ac feminae, caelibes et innuptae, pergite perseueranter\nin finem; laudate dominum dulcius, quem cogitatis uberius;\nsperate felicius, cui seruitis instantius; amate ardentius, cui\nplacetis adtentius; lumbis accinctis et lucernis ardentibus expectate\ndominum, quando ueniat a nuptiis. uos adferetis ad\nnuptias agni canticum nouum, quod cantabitis in citharis\nuestris. non utique tale, quale cantat uniuersa terra, cui\ndicitur: cantate domino canticum nouum, cantate\ndomino uniuersa terra, sed tale, quale nemo poterit\ndicere nisi uos. sic enim uos uidit in Apocalypsi quidam\nprae ceteris dilectus ab agno, qui discumbere super pectus\neius solitus erat et bibebat et eructuabat mirabilia super\n\n\n\n\n\n\ncaelestia uerbum dei. ipse uos uidit duodecies duodena milia\nsanctorum citharoedorum inlibatae uirginitatis in corpore, inuiolatae\nueritatis in corde; et quia sequimini agnum quocumque\nierit, scripsit ille de uobis. quo ire putamus hunc agnum.\nquo nemo eum sequi uel audeat uel ualeat nisi uos? quo\nputamus eum ire? in quos saltus et prata? ubi credo sunt\ngramina gaudia; non gaudia saeculi huius uana, insaniae mendaces,\nnec gaudia qualia in ipso regno dei ceteris non uirginibus,\nsed a ceterorum omnium gaudiorum sorte distincta,\ngaudia uirginum Christi, de Christo, in Christo, cum Christo,\npost Christum, per Christum, propter Christum. gaudia propria\nuirginum Christi non sunt eadem non uirginum, quamuis\nChristi; nam sunt aliis alia, sed nullis talia. ite in haec, sequimini\nagnum, quia et agni caro utique uirgo. hoc enim in se\nretinuit auctus, quod matri non abstulit conceptus et natus.\nmerito eum sequimini uirginitate cordis et carnis, quocumque\nierit. quid est enim sequi nisi imitari? quia Christus pro\nnobis passus est, relinquens nobis exemplum, sicut\nait apostolus Petrus, ut sequamur uestigia eius. hunc in\n\n\n\n\n\n\neo quisque sequitur, in quo imitatur: non in quantum ille\nfilius dei est unus, per quem facta sunt omnia, sed in quantum\nfilius hominis, quia oportebat, in se praebuit imitanda.\net multa in illo ad imitandum omnibus proponuntur, uirginitas\nautem carnis non omnibus; non enim habent quid\nfaciant, ut uirgines sint, in quibus iam factum est, ut uirgines\nnon sint.\nSequantur itaque agnum ceteri fideles, qui\nuirginitatem corporis amiserunt, non quocumque ille ierit, sed\nquousque ipsi potuerint. possunt autem ubique, praeter cum\nin decore uirginitatis incedit. beati pauperes spiritu,\nimitamini eum, qui propter uos pauper factus est,\ncum diues esset. beati mites, imitamini eum, qui dixit:\ndiscite a me, quoniam mitis sum et humilis corde.\nbeati lugentes, imitamini eum, qui fleuit super Hierusalem.\nbeati qui esuriunt et sitiunt iustitiam,\nimitamini eum, qui dixit: meus cibus est ut faciam\nuoluntatem eius qui misit me. beati misericordes,\nimitamini eum, qui uulnerato a latronibus et in uia iacenti\nsemiuiuo desperatoque subuenit. beati mundicordes, imitamini\neum, qui peccatum non fecit nec inuentus\n\n\n\n\n\n\n\\'est dolus in ore eius. beati pacifici, imitamini eum,\nqui pro suis persecutoribus dixit: pater, ignosce illis,\nquia nesciunt quid faciunt. beati qui persecutionem\npatiuntur propter iustitiam, imitamini eum, qui\npro uobis passus est, relinquens uobis exemplum,\nut sequamini uestigia eius. haec qui imitantur, in his\nagnum sequuntur. sed certe etiam coniugati possunt ire per\nista uestigia, etsi non perfecte in eadem forma ponentes pedem,\nuerumtamen in eisdem semitis gradientes.\nSed ecce ille agnus graditur itinere uirginali.\nquomodo post eum ibunt qui hoc amiserunt, quod nullo modo\nrecipiunt? uos ergo, uos ite post eum, uirgines eius; uos et\nilluc ite post eum, quia propter hoc unum quocumque ierit\nsequimini eum. ad quodlibet enim aliud sanctitatis donum\nquo eum sequantur hortari possumus coniugatos praeter hoc\nquod inreparabiliter amiserunt. uos itaque sequimini eum\ntenendo perseueranter, quod uouistis ardenter. facite cum\npotestis, ne uirginitatis bonum a nobis pereat, cui facere nihil\npotestis ut redeat. uidebit uos cetera multitudo fidelium.\nquae agnum ad hoc sequi non potest, uidebit, nec inuidebit;\net conlaetando uobis, quod in se non habent, habebunt in\nnobis. nam et illud canticum nouum proprium uestrum dicere\nnon poterit; audire autem poterit et delectari uestro tam\n\n\n\n\n\n\nexcellenti bono. sed uos, qui et dicetis et audietis, quia et\nhoc quod dicetis a uobis audietis, felicius exultabitis iucundiusque\nregnabitis. de maiore tamen uestro gaudio nullus\nmaeror erit quibus hoc deerit. agnus quippe, quem uos quocumque\nierit sequimini, nec eos deseret qui eum quo uos\nnon ualent sequi. omnipotentem agnum loquimur. et uobis\npraeibit et ab eis non abibit, cum erit deus omnia in\nomnibus. et qui minus habebunt, a uobis non abhorrebunt.\nubi enim nulla est inuidentia, consors est differentia. praesumite\nitaque, fidite, roboramini, permanete, qui uouetis et\nredditis domino deo uestro uota perpetuae continentiae\nnon propter praesens saeculum, sed propter regnum caelorum.\nVos etiam qui hoc nondum uouistis, qui potestis\ncapere, capite; perseueranter currite. ut conprehendatis.\ntollite hostias quisque suas et introite in atria domini,\nnon ex necessitate potestatem habentes uestrae uoluntatis.\nneque enim sicut: non moechaberis, non occides, ita\ndici potest: non nubes; illa exiguntur, ista offeruntur. si fiant\nista, laudantur; nisi fiant illa, damnantur. in illis dominus\ndebitum imperat uobis; in his autem quidquid amplius\n\n\n\n\n\n\nsupererogaueritis, in redeundo reddet uobis. cogitate, quidquid illud\nest, in muro eius locum nominatum meliorem multo quam\nfiliorum atque filiarum, cogitate illic nomen aeternum. quis\nexplicat quale nomen erit? quidquid tamen erit, aeternum erit.\nhoc credendo et sperando et amando potuistis coniugia non\ndeuitare prohibita, sed transuolare concessa.\nVnde huius muneris magnitudo, ad quod capessendum\npro nostris uiribus hortati sumus, quanto est excellentius\natque diuinius, tanto magis admonet sollicitudinem nostram\nnon solum de gloriosissima castitate, uerum etiam de tutissima\nhumilitate aliquid loqui. cum ergo perpetuae continentiae\nprofessores se coniugatis conparantes secundum scripturas\ncompererint eos infra esse et opere et mercede et uoto et\npraemio, statim ueniat in mentem quod scriptum est: quanto\nmagnus es, tanto humila te in omnibus, et coram\ndeo inuenies gratiam. mensura humilitatis cuique ex\nmensura ipsius magnitudinis data est: cui est periculosa\nsuperbia, quae amplius amplioribus insidiatur. hanc sequitur\ninuidentia, tamquam filia pedisequa; eam quippe superbia\ncontinuo parit nec umquam est sine tali prole atque comite.\n\n\n\n\n\n\nquibus duobus malis, hoc est superbia et inuidentia, diabolus\ndiabolus est. itaque contra superbiam, matrem inuidentiae.\nmaxime militat uniuersa disciplina christiana. haec enim docet\nhumilitatem, qua et adquirat et custodiat caritatem. de qua\ncum dictum esset: caritas non aemulatur, uelut si causam\nquaereremus, unde fiat, ut non aemuletur, continuo subdidit:\nnon inflatur, tamquam diceret: ideo non habet inuidentiam,\nquia nec superbiam. doctor itaque humilitatis Christus\nprimo semet ipsum exinaniuit formam serui accipiens,\nin similitudine hominum factus et habitu\ninuentus ut homo, humilauit semet ipsum, factus\noboediens usque ad mortem, mortem autem crucis.\nipsa uero doctrina eius, quam adtente insinuet humilitatem\natque huic praecipiendae uehementer insistat, quia explicare\nfacile possit atque in hanc rem demonstrandam testimonia\ncuncta congerere? hoc facere conetur uel faciat, quisquis seorsum\nde humilitate uoluerit scribere. huius autem operis aliud\npropositum est, quod de tam magna re susceptum est, ut ei\nmaxime sit cauenda superbia.\nProinde pauca testimonia, quae dominus in\nmentem dare dignatur, ex doctrina Christi de humilitate commemoro,\nquae ad id quod intendi fortasse sufficiant. sermo\n\n\n\n\n\n\neius, quem primum prolixiorem ad discipulos habuit, inde\ncoepit: beati pauperes spiritu, quoniam ipsorum\nest regnum caelorum: quos sine ulla controuersia humiles\nintellegimus. fidem centurionis illius ideo praecipue laudauit\nnec se inuenisse in Israhel dixit tantam fidem, quia ille tam\nhumiliter credidit, ut diceret: non sum dignus, ut sub\ntectum meum intres. unde nec Matthaeus ob aliud eum\ndixit accessisse ad Iesum, cum apertissime Lucas insinuet,\nquod non ad eum ipse uenerit, sed amicos suos miserit. nisi\nquia fidelissima humilitate magis ipse accessit quam illi, quos\nmisit. unde et illud propheticum est: excelsus est dominus\net humilia respicit; excelsa autem a longe cognoscit,\nutique tamquam non accedentia. hinc et illi mulieri Chananaeae\ndicit:s o mulier, magna est fides tua! fiat tibi\nsicut uis, quam superius canem appellauerat nec ei panem\nfiliorum proiciendum esse responderat. quod illa humiliter\naccipiens dixerat: ita, domine; nam et canes edunt de\nmicis quae cadunt de mensa dominorum suorum. ac\nsic quod adsiduo clamore non inpetrabat, humili confessione\npromeruit. hinc illi duo proponuntur orantes in templo, unus\npharisaeus et alter publicanus, propter eos, qui sibi\niusti uidentur et spernunt ceteros, et enumerationi meritorum\n\n\n\n\n\n\npraefertur confessio peccatorum. et utique deo gratias agebat\npharisaeus ex his, in quibus sibi multum placebat. gratias,\ninquit, tibi ago, quia non sum sicut ceteri homines,\niniusti, raptores, adulteri, sicut et publicanus iste.\nieiuno bis in sabbato, decimas do omnium quaecumque\npossideo. publicanus autem de longinquo stabat\nnec oculos ad caelum audebat leuare, sed percutiebat\npectus suum dicens: propitius esto mihi peccatori.\nsequitur autem diuina sententia: amen dico uobis, descendit\niustificatus de templo publicanus magis quam\nille pharisaeus. deinde causa ostenditur. cur hoc iustum\nsit: quoniam is qui se exaltat humilabitur, et qui se\nhumilat exaltabitur. fieri ergo potest, ut quisque et mala\nuera deuitet et uera bona in se consideret et de his patri\nluminum gratias agat, a quo descendit omne datum optimum\net omne donum perfectum, et tamen elationis uitio\nreprobetur, si aliis peccatoribus maximeque peccata in oratione\nconfitentibus uel sola cogitatione, quae coram deo est, superbus\ninsultat, quibus non exprobratio cum inflatione, sed miseratio\nsine desperatione debetur. quid illud quod quaerentibus inter\nse discipulis, quisnam eorum maior esset, puerum paruulum\n\n\n\n\n\n\nconstituit ante oculos eorum dicens: nisi fueritis sicut\npuer iste, non intrabitis in regnum caelorum? nonne\nhumilitatem maxime commendauit et in ea meritum magnitudinis\nposuit? uel cum filiis Zebedaei latera eius in sedium\nsublimitate concupiscentibus ita respondit, ut passionis eius\ncalicem potius bibendum cogitarent, in quo se humilauit\nusque ad mortem, mortem autem crucis, quam superbo\nadpetitu praeferri ceteris postularent, quid ostendit nisi eis\nse futurum altitudinis largitorem, qui eum doctorem humilitatis\nantea sequerentur? iam uero quod exiturus ad passionem\nlauit pedes discipulis monuitque apertissime ut hoc facerent\ncondiscipulis atque conseruis, quod eis fecisset magister et\ndominus. quantum commendauit humilitatem! cui commendandae\netiam tempus illud elegit, quo eum proxime moriturum\ncum magno desiderio contuebantur, hoc utique praecipue\nmemoria retenturi, quod magister imitandus ultimum demonstrasset.\nat ille hoc fecit illo tempore, quod utique potuit et\naliis antea diebus, quibus cum eis fuerat conuersatus, quando\nsi fieret, hoc ipsum quidem traderetur, sed utique non sic\nacciperetur..\nCum ergo christianis omnibus custodienda sit\nhumilitas, quandoquidem a Christo christiani appellantur, cuius\n\n\n\n\n\n\neuangelium nemo diligenter intuetur, qui non eum doctorem\nhumilitatis inueniat, tum maxime uirtutis huius sectatores et\nconseruatores eos esse conuenit, qui magno aliquo bono ceteris\neminent, ut magnopere curent illud, quod primitus posui:\nquanto magnus es, tanto humila te in omnibus, et\ncoram deo inuenies gratiam. proinde quia perpetua continentia\nmaximeque uirginitas magnum bonum est in sanctis\ndei, uigilantissime cauendum est, ne superbia corrumpatur.\nCuriosas et uerbosas malas innuptas Paulus apostolus\nnotat et hoc uitium uenire dicit ex otio. simul autem, inquit,\net otiosae esse discunt circuire domos; non solum\nautem otiosae, uerum etiam curiosae et uerbosae,\nloquentes quae non oportet. de his superius dixerat: iuniores\nautem uiduas euita; cum enim in deliciis egerint\nin Christo, nubere uolunt, habentes damnationem, quoniam\nprimam fidem irritam fecerunt, id est in eo quod\nprimo uouerant, non steterunt.\n\nNec tamen ait: nubunt, sed: nubere uolunt.\nmultas enim earum reuocat a nubendo non amor praeclari\npropositi, sed aperti dedecoris timor, ueniens et ipse a superbia,\nqua formidatur magis hominibus displicere quam deo. haec\nigitur, quae nubere uolunt et ideo non nubunt, quia inpune\n\n\n\n\n\n\n\n\n\n\nnon possunt, quae melius nuberent quam urerentur, id est\nquam occulta flamma concupiscentiae in ipsa concupiscentia\nuastarentur, quas paenitet professionis et piget confessionis,\nnisi correctum cor dirigant et dei timore rursus libidinem\nuincant, in mortuis deputandae sunt, sine in deliciis agant —\nunde dicit apostolus: quae autem in deliciis agit, uiuens\nmortua est — siue in laboribus atque ieiuniis nulla cordis\ncorrectione superfluis et magis ostentationi quam emendationi\nseruientibus. non ego talibus magnam curam humilitatis ingero,\nin quibus superbia ipsa confunditur et conscientiae uulnere\ncruentatur. nec ebriosis aut auaris aut alio quolibet damnabili\nmorbi genere iacentibus, cum habeant corporalis continentiae\nprofessionem moribusque peruersis a suo nomine dissonent,\nhanc magnam sollicitudinem piae humilitatis inpono: nisi forte\nin his malis etiam ostentare se audebunt, quibus non sufficit,\nquod eorum supplicia differuntur. nec de his ago in quibus\nest quidam placendi adpetitus aut elegantiore uestitu, quam\ntantae professionis necessitas postulat, aut capitis ligamento\nnotabili siue protumidis umbonibus capillorum siue tegminibus\nita teneris, ut retiola subter posita adpareant: his nondum\n\n\n\n\n\n\nde humilitate, sed de ipsa castitate uel integritate pudicitiae\ndanda praecepta sunt. da mihi profitentem perpetuam continentiam\natque his et huius modi omnibus carentem uitiis et\nmaculis morum, huic superbiam timeo, huic tam magno bono\nex elationis tumore formido. quo magis inest unde sibi placeat,\neo magis uereor, ne sibi placendo illi displiceat, qui superbis\nresistit, humilibus autem dat gratiam.\nCerte praecipuum magisterium et uirginalis\nintegritatis exemplum in ipso Christo contuendum est. quid\nergo amplius continentibus de humilitate praecipiam, quam\nquod ille, qui omnibus dicit: discite a me, quoniam mitis\nsum et humilis corde? cum magnitudinem suam supra\ncommemorasset [et], id ipsum uolens ostendere, quantus propter\nnos quantillus effectus est, confiteor, inquit, tibi, domine\ncaeli et terrae, quoniam abscondisti haec a sapientibus\net reuelasti ea paruulis. ita, pater, quoniam sic\nplacitum est coram te. omnia mihi tradita sunt a\npatre meo, et nemo cognoscit filium nisi pater, et\nnemo cognoscit patrem nisi filius et cui uoluerit\nf 11 ius reuelare. uenite ad me omnes, qui laboratis et\nonerati estis, et ego uos reficiam. tollite iugum meum\nsuper uos et discite a me quoniam mitis sum et\nhumilis corde. ille, cui omnia tradidit pater et quem nemo\n\n\n\n\n\n\n\n\nagnoscit nisi pater et qui patrem solus agnoscit et cui uoluerit\nreuelare, non dicit: discite a me mundum fabricare aut\nmortuos suscitare, sed: quia mitis sum et humilis corde.\no doctrinam salutarem! o magistrum dominumque mortalium.\nquibus mors poculo superbiae propinata atque transfusa est!\nnoluit docere, quod ipse non esset, noluit iubere, quod ipse non\nfaceret. uideo te, bone Iesu, oculis fidei, quos aperuisti mihi,\ntamquam in contione generis humani clamantem ac dicentem:\nuenite ad me et discite a me. quid, obsecro te, per quem\nfacta sunt omnia, fili dei, et idem qui factus es inter omnia,\nfili hominis, quid ut discamus a te, uenimus ad te? quoniam\nmitis sum, inquit, et humilis corde. hucine redacti sunt\nomnes thesauri sapientiae et scientiae absconditi in\nte, ut hoc pro magno discamus a te, quoniam mitis es et\nhumilis corde? itane magnum est esse paruum, ut nisi a te.\nqui tam magnus es, fieret, disci omnino non posset? ita\nplane. non enim aliter inuenitur requies animae nisi inquieto\ntumore digesto, quo magna sibi erat, quando tibi sana\nnon erat.\nAudiant te et ueniant ad te et mites atque\nhumiles esse discant a te, qui misericordiam et ueritatem\ntuam requirunt, tibi uiuendo, tibi, non sibi. audiat hoc laborans\net oneratus, qua sarcina premitur, ut oculos ad caelum\n\n\n\n\n\n\nleuare non audeat, percutiens pectus ille peccator et propinquans\nde longinquo; audiat centurio non dignus, cuius tectum\nsubires; audiat Zacchaeus maior publicanorum, quadruplo restituens\nlucra damnabilium peccatorum; audiat mulier in ciuitate\npeccatrix tanto lacrimosior pedibus tuis, quanto fuerat\nalienior a uestigiis tuis; audiant meretrices et publicani, qui\nscribas et pharisaeos praecedunt in regnum caelorum; audiat\nomne genus aegrorum, cum quibus tibi pro crimine sunt\nobiecta conuiuia, uidelicet quasi a sanis, qui medicum non\nquaerebant, cum tu non uenires uocare iustos, sed peccatores\nin paenitentiam. hi omnes, cum conuertuntur ad te, facile\nmitescunt et humilantur coram te, memores iniquissimae uitae\nsuae et indulgentissimae misericordiae tuae, quia ubi abundauit\npeccatum, superabundauit gratia.\nSed respice agmina uirginum, puerorum puellarumque\nsanctarum: in ecclesia tua eruditum est hoc genus; illic tibi\na maternis uberibus pullulauit, in nomen tuum ad loquendum\nlinguam soluit, nomen tuum uelut lac infantiae suae suxit\ninfusum. non potest quisquam ex hoc numero dicere: qui prius\nfui blasphemus et persecutor et iniuriosus, sed\n\n\n\n\n\n\nmisericordiam consecutus sum, quia ignorans feci in incredulitate:\nimmo etiam quod non iussisti tantummodo\nuolentibus arripiendum proposuisti dicens: qui potest capere,\ncapiat, arripuerunt, uouerunt et propter regnum caelorum\nse ipsos non quia minatus es, sed quia hortatus es,\ncastrauerunt.\n\nHis inclama, hi te audiant, quoniam mitis es et\nhumilis corde. hi quanto magni sunt, tanto humilent se in\nomnibus, ut coram te inueniant gratiam. iusti sunt; sed numquid\nsicut tu iustificans inpium? casti sunt; sed eos in peccatis\nmatres eorum in uteris aluerunt. sancti sunt; sed tu etiam\nsanctus sanctorum. uirgines sunt; sed nati etiam ex uirginibus\nnon sunt. et spiritu et carne integri sunt; sed uerbum caro\nfactum non sunt. et tamen discant non ab eis, quibus peccata\ndimittis, sed a te ipso agno dei, qui tollis peccata mundi,\nquoniam mitis es et humilis corde.\nNon ego te, anima pia, pudica, quae adpetitum carnalem\nnec usque ad concessum coniugium relaxasti, quae decessurum\ncorpus nec successori propagando indulsisti, quae fluit-antia\nmembra terrena in caeli consuetudinem suspendisti: non ego\nte, ut discas humilitatem, ad publicanos et peccatores mitto,\nqui tamen in regnum caelorum praecedunt superbos, non te\n\n\n\n\n\n\nad hos mitto; indigni sunt enim, qui ab inmunditiae uoragine\nliberati sunt, ut ad eos imitandos mittatur inlibata uirginitas:\nad regem caeli te mitto, ad eum, per quem creati sunt homines\net qui creatus est inter homines propter homines; ad\nspeciosum forma prae filiis hominum et contemptum a\nfiliis hominum pro filiis hominum, ad eum, qui dominans\nangelis inmortalibus non dedignatus est seruire mortalibus.\neum certe humilem non iniquitas, sed caritas fecit, caritas,\nquae non aemulatur, non inflatur, non quaerit quae\nsua sunt, quia et Christus non sibi placuit, sed sicut\nscriptum de illo est: obprobria exprobrantium tibi\nceciderunt super me. uade, ueni ad illum et disce, quoniam\nmitis est et humilis corde. non ibis ad eum, qui oculos ad\ncaelum leuare non audebat onere iniquitatis, sed ad eum, qui\nde caelo descendit pondere caritatis; non ibis ad eam, quae\ndomini sui pedes lacrimis rigauit quaerens indulgentiam grauium\npeccatorum, sed ibis ad eum, qui, cum daret indulgentiam\nomnium peccatorum, lauit pedes seruorum suorum. noui\ndignitatem uirginitatis tuae: non tibi propono imitandum publicanum\nhumiliter accusantem delicta sua, sed timeo tibi pharisaeum\nsuperbe iactantem merita sua. non dico: esto qualis\nilla, de qua dictum est: dimittuntur ei peccata multa,\n\n\n\n\n\n\nquoniam dilexit multum, sed metuo, ne, cum tibi modicum\ndimitti putas, modicum diligas.\nMetuo, inquam, tibi uehementer, ne, cum te\nagnum quocumque ierit secuturam esse gloriaris, eum prae\ntumore superbiae sequi per angusta non possis. bonum tibi\nest o anima uirginalis, ut sic, quomodo uirgo es, sic omnino\nseruans in corde, quod renata es, seruans in carne, quod nata\nes, concipias tamen a timore domini et parturias spiritum\nsalutis. timor quidem non est in caritate, sed perfecta,\nsicut scriptum est, caritas foras mittit timorem, sed\ntimorem hominum, non dei, timorem temporalium malorum,\nnon diuini in fine iudicii. noli altum sapere, sed time;\nama dei bonitatem, time seueritatem: utrumque te superbam\nesse non sinit. amando enim times, ne amatum et amantem\ngrauiter offendas. nam quae grauior offensio. quam ut superbia\nilli displiceas, qui propter te superbis displicuit? et ubi magis\nesse debet timor ille castus permanens in saeculum\nsaeculi, quam in te, quae non cogitas quae sunt mundi.\nquomodo placeas coniugi, sed quae sunt domini, quomodo\nplaceas domino? ille alius timor non est in caritate;\niste autem castus non recedit a caritate. si non amas, time,\n\n\n\n\n\n\nne pereas; si amas, time, ne displiceas. illum timorem caritas\nforas mittit; cum isto intro currit. dicit apostolus etiam\nPaulus: non enim accepimus spiritum seruitutis iterum\nin timore; sed accepimus spiritum adoptionis\nfiliorum, in quo clamamus: abba, pater. illum eum\ntimorem credo dicere, qui datus erat in uetere testamento,\nne amitterentur temporalia bona, quae deus promiserat nondum\nsub gratia filiis, sed sub lege adhuc seruis. est etiam timor\nignis aeterni, propter quem deuitandum deo seruire nondum\nest utique perfectae caritatis. aliud est enim desiderium praemii,\naliud formido supplicii. aliae uoces sunt: quo abibo ab\nspiritu tuo? et a facie tua quo fugiam? et aliae uoces\nsunt: unam peti a domino, hanc requiram, ut inhabitem\nin domo domini per omnes dies uitae meae, ut\ncontempler delectationem domini et protegi templum\neius, et: ne auertas faciem tuam a me, et: desiderat\net deficit anima mea in atria domini. illas uoces habuerit,\nqui oculos leuare non audebat ad caelum et quae rigabat\nlacrimis pedes ad impetrandam ueniam grauium peccatorum;\nhas autem tu habeto, quae sollicita es ea quae sunt domini,\n\n\n\n\n\n\nut sis sancta et corpore et spiritu. illis uocibus comitatur\ntimor, qui tormentum habet, quem perfecta caritas foras\nmittit; his autem uocibus comitatur timor domini castus permanens\nin saeculum saeculi. et utrique generi dicendum est:\nnoli altum sapere, sed time. ut homo nec de peccatorum\nsuorum defensione nec de iustitiae praesumptione se extollat.\nnam et ipse Paulus, qui dixit: non enim accepistis spiritum\nseruitutis iterum in timore, tamen timore comite\ncaritatis ait: cum timore et tremore multo fui ad uos,\net ea sententia, quam commemoraui, ne aduersus fractos oleae\nramos insertus superbiret oleaster, ipse usus est dicens: noli\naltum sapere, sed time; ipse omnia membra Christi generaliter\nadmonens ait: cum timore et tremore uestram\nipsorum salutem operamini; deus est enim qui operatur\nin uobis et uelle et operari pro bona uoluntate.\nne ad uetus testamentum uideatur pertinere quod scriptum\nest: seruite domino in timore, et exultate ei cum\ntremore.\nEt quae magis membra corporis sancti,\nquod est ecclesia, curare debent, ut super ea requiescat spiritus\nsanctus, quam uirginalem profitentia sanctitatem? quomodo\n\n\n\n\n\n\nautem requiescit, ubi non inuenit locum suum? quid aliud\nquam cor humilatum quod inpleat, non unde resiliat, quod\nerigat, non quod deprimat? cum apertissime dictum sit:\nsuper quem requiescet spiritus meus? super humilem\net quietum et trementem uerba mea? iam iuste\nuiuis, iam pie uiuis, pudice, sancte, uirginali castitate uiuis;\nadhuc tamen hic uiuis et non humilaris audiendo: numquid\nnon temptatio est uita humana super terram? non\nte a praefidenti elatione reuerberat: uae mundo ab scandalis?\nnon contremescis, ne deputeris in multis quorum\nrefrigescit caritas, quoniam abundat iniquitas? non\npercutis pectus, quod audis: quapropter qui se putat\nstare, caueat ne cadat? inter haec diuina monita et\nhumana pericula itane adhuc uirginibus sanctis humilitatem\npersuadere laboramus? .\nAn uero propter aliud credendum est permittere\ndeum, ut misceantur numero professionis uestrae multi et\nmultae casurae et casuri, nisi ut his cadentibus timor uester\naugeatur, quo superbia comprimatur? quam sic odit deus, ut\ncontra hanc unam se tantum humilaret altissimus. nisi forte\n\n\n\n\nreuera ideo minus timebis magisque inflaberis, ut modicum\ndiligas eum, qui te tantum dilexit, ut traderet se ipsum pro\nte, quia modicum tibi dimisit, uiuenti uidelicet a pueritia\nreligiose, pudice, pia castitate, inlibata uirginitate. quasi uero\nnon tu multo ardentius diligere debes eum, qui flagitiosis ad\nse conuersis quaecumque dimisit, in ea te cadere non permisit.\naut uero ille pharisaeus, qui propterea modicum diligebat.\nquia modicum sibi dimitti existimabat, ob aliud hoc errore\ncaecabatur, nisi quia ignorans dei iustitiam et suam\nquaerens constituere iustitiae dei subiectus non\nerat? uos autem genus electum et in electis electius, uirginei\nchori sequentes agnum, etiam uos gratia salui facti estis\nper fidem; et hoc non ex uobis, sed dei donum est.\nnon ex operibus, ne forte quis extollatur. ipsius\nenim sumus figmentum, creati in Christo Iesu in\noperibus bonis, quae praeparauit deus, ut in illis\nambulemus. ergone hunc quanto eius donis ornatiores estis,\ntanto minus amabitis? auerterit tam horrendam ipse dementiam.\nproinde quoniam uerum ueritas dixit, quod ille, cui modicum\ndimittitur, modicum diligit, uos ut ardentissime diligatis, cui\ndiligendo a coniugiorum nexibus liberi uacatis, deputate uobis\ntamquam omnino dimissum quidquid mali a uobis non est\n\n\n\n\n\n\nillo regente commissum. oculi enim uestri semper ad\ndominum, quoniam ipse euellet de laqueo pedes\nuestros, et: nisi dominus custodierit ciuitatem, in\nuanum uigilauit qui custodit. et de ipsa continentia\nloquens apostolus ait: uolo autem omnes homines esse\nsicut me ipsum; sed unusquisque proprium donum\nhabet a deo, alius sic, alius autem sic. quis ergo\ndonat ista? quis distribuit propria unicuique sicut\nuult? nempe deus, apud quem non est iniquitas. ac per hoc\nqua aequitate ille faciat alios sic, alios autem sic, homini\nnosse aut inpossibile aut omnino difficile est; quin tamen\naequitate faciat, dubitare fas non est. quid itaque habes\nquod non accepisti? aut qua peruersitate minus diligis,\na quo amplius accepisti?\nQuapropter haec prima sit induendae humilitatis\ncogitatio, ne a se sibi putet esse dei uirgo, quod talis est, ac non\npotius hoc donum optimum desuper descendere a patre luminum,\napud quem non est transmutatio nec momenti\nobumbratio. ita enim non putabit modicum sibi esse\ndimissum, ut modicum diligat et ignorans dei\n\n\n\n\n\n\niustitiam ac suam uolens constituere iustitiae dei non\nsubiciatur. in quo uitio erat Simon ille, quem superauit mulier,\ncui dimissa sunt peccata multa, quoniam dilexit multum.\nsed cautius et uerius cogitabit omnia peccata sic habenda,\ntamquam dimittantur, a quibus deus custodit ne committantur.\ntestes sunt uoces piarum deprecationum in scripturis sanctis.\nquibus ostenditur ea ipsa, quae praecipiuntur a deo, non fieri\nnisi dante atque adiuuante qui praecepit. mendaciter enim\npetuntur, si ea non adiuuante eius gratia facere possemus.\nquid tam generaliter maximeque praecipitur quam oboedientia,\nqua custodiuntur mandata dei? et tamen hanc inuenimus optari.\ntu, inquit, praecepisti mandata tua custodiri nimis.\ndeinde sequitur: utinam dirigantur uiae meae ad custodiendas\niustificationes tuas; tunc non confundar,\ndum inspicio in omnia mandata tua. quod deum praecepisse\nsupra posuit, hoc ut a se inpleretur optauit. hoc fit\nutique, ne peccetur; quod si peccatum fuerit, praecipitur, ut\npaeniteat, ne defensione et excusatione peccati pereat superbiendo\nqui fecit, dum non uult paenitendo perire quod fecit\netiam hoc a deo petitur, ut intellegatur non fieri nisi eo\npraestante a quo petitur. pone, inquit, domine, custodiam\n\n\n\n\n\n\nori meo et ostium continentiae circum labia mea.\nnon declines cor meum in uerba mala ad excusandum\nexcusationes in peccatis cum hominibus operantibus\niniquitatem. si ergo et oboedientia, qua eius\nmandata seruamus, et paenitentia, qua peccata nostra non\nexcusamus, sed accusamus, optatur et petitur, manifestum\nest, quia cum fit, illo dante habetur, illo adiuuante conpletur.\napertius etiam dicitur propter oboedientiam: a domino gressus\nhominis diriguntur et uiam eius uolet; et de paenitentia\ndicit apostolus: ne forte det illis deus paenitentiam.\nDe ipsa etiam continentia nonne apertissime dictum est:\net cum scirem, quia nemo esse potest continens nisi\ndeus det, et hoc ipsum erat sapientiae scire, cuius\nesset hoc donum?\n\nSed forte continentia donum dei est, sapientiam uero\nsibi ipse homo praestat, qua illud donum non suum, sed dei\nesse cognoscat. immo dominus sapientes facit caecos,\net: testimonium dei fidele sapientiam praestat paruulis,\net: si quis indiget sapientia, postulet a deo,\nqui dat omnibus affluenter et non inproperat, et\n\n\n\n\n\n\ndabitur ei. sapientes autem esse uirgines decet, ne lampades\nearum extinguantur. quomodo sapientes nisi non alta sapientes,\nsed humilibus consentientes? dixit enim homini\nipsa sapientia: ecce pietas est sapientia. si ergo nihil\nhabes, quod non accepisti, noli altum sapere, sed time,\net noli modicum diligere, quasi a quo tibi modicum dimissum\nest, sed potius multum dilige, a quo tibi multum tributum\nest. si enim diligit, cui donatum est, ne redderet, quanto\nmagis debet diligere, cui donatum est, ut haberet! nam et\nquisquis ab initio pudicus permanet, ab illo regitur; et quisquis\nex inpudico pudicus fit, ab illo corrigitur; et quisquis\nusque in finem inpudicus est, ab illo deseritur. hoc autem ille\nocculto iudicio facere potest, iniquo non potest. et fortasse\nideo latet, ut plus timeatur et minus superbiatur.\nDeinde iam sciens homo gratia dei se esse quod\nest, non incidat in alium superbiae laqueum, ut de ipsa dei\ngratia se extollendo spernat ceteros. quo uitio alius ille pharisaeus\net de bonis, quae habebat, deo gratias agebat et tamen\nse super publicanum peccata confitentem extollebat. quid\nigitur faciat uirgo, quid cogitet, ne se extollat super eos uel\neas, quae hoc tam magno dono carent? neque enim simulare\n\n\n\n\n\n\ndebet humilitatem, sed exhibere; nam simulatio humilitatis\nmaior superbia est. ideo scriptura uolens ostendere ueracem\nhumilitatem esse oportere, cum dixisset: quanto\nmagnus es, tanto humila te in omnibus, mox quoque\nsubdidit: et coram deo inuenies gratiam, utique ubi se\nfallaciter humilare non posset.\nProinde quid dicemus? estne aliquid. quod\nuirgo dei ueraciter cogitet, unde se fideli mulieri non tantum\nuiduae, uerum etiam coniugatae praefen-e non audeat? non ego\nreprobam dico; nam quis nesciat oboedientem mulierem inoboedienti\nuirgini praeponendam? sed cum ambae sunt oboedientes\npraeceptis dei, itane trepidabit sanctam uirginitatem\netiam castis nuptiis et continentiam praeferre conubio, fructum\ncentenum praeire triceno? immo uero non dubitet hanc rem\nilli praeponere. haec tamen uel haec uirgo oboediens et deum\ntimens illi uel illi mulieri oboedienti et deum timenti se\nanteferre non audeat; alioquin non erit humilis, et deus\n- superbis resistit. quid ergo cogitabit? occulta scilicet dona\ndei, quae nonnisi interrogatio temptationis etiam in semet\nipso unicuique declarat. ut enim cetera taceam, unde scit\nuirgo, quamuis sollicita quae sunt domini, quomodo\nplaceat domino, ne forte propter aliquam sibi incognitam\n\n\n\n\n\n\n\n\n\n\nmentis infirmitatem nondum sit matura martyrio, illa uero\nmulier, cui se praeferre gestiebat, iam possit bibere calicem\ndominicae humilitatis, quem prius bibendum discipulis amatoribus\nsublimitatis opposuit? unde, inquam, scit, ne forte ipsa\nnondum sit Thecla, iam sit illa Crispina?\n\n\nCerte nisi adsit temptatio, nulla doni huius fit demonstratio.\nHoc autem tam magnum est, ut eum fructum centenum\nquidam intellegant. perhibet enim praeclarissimum testimonium\necclesiastica auctoritas, in qua fidelibus notum est quo loco\nmartyres et quo defunctae sanctimoniales ad altaris sacramenta\nrecitentur. sed quid significet fecunditatis illa diuersitas, uiderint,\nqui haec melius quam nos intellegunt: siue uirginalis\nuita in centeno fructu sit, in sexageno uidualis, in triceno\nautem coniugalis; siue centena fertilitas martyrio potius inputetur,\nsexagena continentiae, tricena conubio; siue uirginitas\naccedente martyrio centenum fructum inpleat, sola uero in\nsexageno sit, coniugati autem tricenum ferentes ad sexagenum\nperueniant, si martyres fuerint; sine, quod probabilius mihi\nuidetur, quoniam diuinae gratiae multa sunt munera et est\naliud alio maius ac melius — unde dicit apostolus: imitamini\nautem dona meliora — intellegendum est plura\nesse quam ut in tres differentias distribui possint. primum.\n\n\n\n\n\n\nne continentiam uidualem aut in nullo fructu constituamus\naut ad coniugalis pudicitiae meritum deponamus aut uirginali\ngloriae coaequemus aut coronam martyrii uel in habitu animi,\netiamsi desit temptationis examen, uel in ipsa passionis experientia\nconstitutam cuilibet illarum trium castitati sine ullo\nincremento fertilitatis adcedere existimemus. deinde ubi ponimus,\nquod multi ac multae ita custodiunt continentiam uirginalem,\nut tamen non faciant, quae dominus ait: si uis esse\nperfectus, uade uende omnia quae habes et da pauperibus,\net habebis thesaurum in caelo, et ueni sequere\nme, nec audeant eorum cohabitationi sociari, in quibus nemo\ndicit aliquid proprium, sed sunt eis omnia communia:\nnihilne putamus fructificationis accedere uirginibus dei, cum\nhoc faciunt? aut sine ullo fructu esse uirgines dei, etiamsi\nhoc non faciant?\n\n\nMulta ergo sunt dona et aliis alia clariora ac superiora,\nsingulis singula. et aliquando alter fructuosus est donis\npaucioribus, sed potioribus, alter inferioribus, sed pluribus.\net quemadmodum inter se uel coaequentur uel distinguantur\nin accipiendis aeternis honoribus, quis hominum audeat iudicare?\ndum tamen constet et multa esse ista diuersa et non\nad praesens tempus, sed in aeternum prodesse meliora. sed\n\n\n\n\n\n\ndominum tres arbitror uoluisse fructificationis commemorare\ndifferentias, ceteras intellegentibus reliquisse. nam et alius\neuangelista solum commemorauit centuplum. numquid ideo\nputandus est alia duo uel inprobasse uel ignorasse ac non\npotius intellegenda reliquisse?\nSed, ut dicere coeperam, siue centenus fructus sit deo\ndeuota uirginitas siue alio aliquo modo, uel quem commemorauimus\nuel quem non commemorauimus, sit illa fertilitatis\nintellegenda distantia, nemo tamen, quantum puto, ausus fuerit\nuirginitatem praeferre martyrio ac nemo dubitauerit hoc donum\noccultum esse, si examinatrix desit temptatio.\n\nHabet itaque uirgo, quod cogitet, quod ei prosit\nad seruandam humilitatem, ne uiolet illam, quae supereminet\ndonis omnibus, caritatem, sine qua utique quaecumque alia\nuel pauca uel plura uel magna uel parua habuerit, nihil est:\nhabet, inquam, quod cogitet, ut non infletur, non aemuletur,\nita se scilicet bonum uirginale coniugali bono multo amplius\net melius profiteri, ut tamen nesciat, utrum illa uel illa coniugata\niam pati pro Christo possit, adhuc uero ipsa non\npossit, et in hoc ei parcatur, quia infirmitas eius temptatione\nnon interrogatur. fidelis enim deus, ait apostolus, qui non\nuos permittat temptari super id quod potestis, sed\n\n\n\n\n\n\nfaciat cum temptatione etiam exitum, ut possitis\nsustinere. fortassis ergo illi uel illi coniugalis uitae retinentes\nin suo genere laudabilem modum iam possint contra inimicum\nad iniquitatem cogentem etiam laniatu uiscerum et\neffusione sanguinis dimicare; illi autem uel illi a pueritia\ncontinentes seque castrantes propter regnum caelorum\nnondum tamen ualeant talia uel pro iustitia uel pro ipsa\npudicitia sustinere. aliud est enim pro ueritate ac proposito\nsancto non consentire suadenti atque blandienti, aliud non\ncedere etiam torquenti atque ferienti. latent ista in facultatibus\net uiribus animorum, temtata panduntur, experientia propalantur.\nut ergo quisque non infletur, ex eo, quod se peruidet\nposse, humiliter cogitet quod ignorat aliquid praestantius se\nfortasse non posse, aliquos autem, qui illud, quo sibi gloriose\nnotus est, nec habent nec profitentur, hoc quod ipse non\npotest posse. ita seruabitur non fallaci, sed ueraci humilitate:\nhonore mutuo praeuenientes, et: alter alterum existimantes\nsuperiorem sibi.\nQuid iam dicam de ipsa cautela et uigilantia\nnon peccandi? quis gloriabitur castum se habere cor?\naut quis gloriabitur mundum se esse a peccato?\n\n\n\n\n\n\nintegra est quidem ab utero matris sancta uirginitas; sed nemo.\ninquit, mundus in conspectu tuo, nec infans cuius est\nunius diei uita super terram. seruatur et in fide inuiolata\nquaedam castitas uirginalis, qua ecclesia uni uiro uirgo casta\ncoaptatur; sed ille unus uir non tantum fideles mente et\ncorpore uirgines, sed omnes omnino christianos ab spiritalibus\nusque ad carnales, ab apostolis usque ad ultimos paenitentes\ntamquam a summis caelorum usque ad terminos eorum\ndocuit orare et in ipsa oratione dicere admonuit: dimitte\nnobis debita nostra, sicut et nos dimittimus debitoribus\nnostris, ubi per hoc quod petimus, quid etiam nos esse\nmeminerimus ostendit. neque enim pro eis debitis, quae totius\npraeteritae uitae in baptismo per eius pacem nobis dimissa\nesse confidimus, nos praecepit orare dicentes: dimitte nobis\ndebita nostra, sicut et nos dimittimus debitoribus\nnostris; alioquin hanc orationem catechumeni potius usque\nad baptismum orare deberent. cum uero eam baptizati orant.\npraepositi et plebes, pastores et greges, satis ostenditur in hac\nuita, quae tota temptatio est, neminem se tamquam ab omnibus\npeccatis inmunem debere gloriari.\nProinde etiam uirgines dei inreprehensibiles\nquidem sequuntur agnum, quocumque ierit, et peccatorum\npurgatione perfecta et uirginitate seruata, quae non rediret\n\n\n\n\n\n\namissa; sed quia eadem ipsa Apocalypsis, ubi tales tali reue.\nlati sunt, etiam hinc eos laudat, quod in ore eorum non sit\ninuentum mendacium, meminerint etiam in hoc esse ueraces,\nne se audeant dicere non habere peccatum. idem quippe Iohannes,\nqui illud uidit, hoc dixit: si dixerimus, quia peccatum\nnon habemus, nos ipsos decipimus, et ueritas in\nnobis non est. quodsi confessi fuerimus delicta nostra,\nfidelis est et iustus, ut dimittat nobis peccata nostra\net purget nos ab omni iniquitate. quodsi dixerimus,\nquoniam non peccauimus, mendacem faciemus eum,\net uerbum eius non erit in nobis. hoc certe non illis\naut illis, sed christianis omnibus dicitur, ubi et uirgines se\ndebent agnoscere. sic enim erunt sine mendacio, quales in\nApocalypsi apparuerunt. ac per hoc quamdiu nondum est in\ncaelesti sublimitate perfectio, inuituperabiles facit in humilitate\nconfessio.\nSed rursus, ne per occasionem huius sententiae quisquam\ncum mortifera securitate peccaret seque trahendum\npermitteret tamquam mox delendis facili confessione peccatis,\ncontinuo subiecit: filioli mei, haec scripsi uobis, ut\nnon peccetis. et si quis peccauerit, aduocatum habemus\nad patrem Iesum Christum iustum; et ipse propitiator\nest peccatorum nostrorum. nemo itaque a peccato\ntamquam rediturus abscedat nec se huius modi quasi\n\n\n\n\nsocietatis pacto cum iniquitate constringat, ut eam confiteri quam\ncauere delectet.\n\nSed quoniam etiam satagentibus uigilantibusque, ne\npeccent, subrepunt quodam modo ex humana fragilitate peccata,\nquamuis parua, quamuis pauca, non tamen nulla,\neadem ipsa fiunt magna et grauia, si eis superbia incrementum\net pondus adiecerit; a sacerdote autem, quem habemus\nin caelis, si pia humilitate perimantur, tota felicitate\npurgantur.\nSed non contendo cum eis, qui adserunt hominem posse\nin hac uita sine ullo peccato uiuere, non contendo, non contradico.\nfortassis enim ex nostra miseria magnos metimur, et\nconparantes nosmet ipsos nobismet ipsis non intellegimus.\nunum scio, quod isti magni, quales non sumus, quales nondum\nexperti sumus, quanto magni sunt, tanto humilant se in\nomnibus, ut coram deo inueniant gratiam. quamlibet enim\nmagni sint, non est seruus maior domino suo uel discipulus\nmagistro suo. et utique ille est dominus, qui\ndicit: omnia mihi tradita sunt a patre meo, et ille est\nmagister, qui dicit: uenite ad me omnes, qui laboratis,\net discite a me. et tamen quid discimus? quoniam mitis\nsum, inquit, et humilis corde.\nHic dicet aliquis: non est hoc iam de uirginitate.\n\n\n\n\n\n\nsed de humilitate scribere. quasi uero quaecumque uirginitas,\nac non illa, quae secundum deum est, a nobis praedicanda\nsuscepta est. quod bonum quanto magnum uideo, tanto ei,\nne pereat, in futurum superbiam pertimesco. non ergo custodit\nbonum uirginale nisi deus ipse, qui dedit, et deus caritas\nest. custos ergo uirginitatis caritas; locus autem huius custodis\nhumilitas. ibi quippe habitat, qui dixit super humilem et\nquietum et trementem uerba sua requiescere spiritum suum.\nquid itaque alienum feci, si bonum, quod laudaui, uolens\ntutius custodiri, curaui etiam locum praeparare custodi? fidenter\nenim dico nec mihi ne irascantur timeo, quos ut mecum\nsibi timeant sollicitus moneo: facilius sequuntur agnum, etsi\nnon quocumque ierit, certe quousque potuerint, coniugati\nhumiles quam superbientes uirgines. quomodo enim sequitur,\nad quem non uult accedere? aut quo modo accedit, ad quem\nnon uenit, ut discat, quoniam mitis est et humilis corde?\nillos proinde sequentes agnus quocumque ierit ducit, in quibus\nprius ipse ubi caput inclinet inuenerit. nam et quidam superbus\net dolosus hoc ei dixerat: domine, sequar te quocumque\nieris. cui respondit: uulpes foueas habent et uolatilia\ncaeli nidos; filius autem hominis non habet, ubi caput\n\n\n\n\n\n\nsuum inclinet. arguebat nomine uulpium astutam dolositatem\net nomine uolucrum uentosam elationem, in quo ubi\nrequiesceret piam non inueniebat humilitatem. ac per hoc\nnusquam omnino secutus est dominum, qui se promiserat non\nusque ad quendam prouectum, sed omnino quocumque ierit\nsecuturum.\nQuapropter hoc agite, uirgines dei, hoc agite:\nsequimini agnum quocumque ierit. sed prius ad eum, quem\nsequamini, uenite et discite, quoniam mitis est et humilis\ncorde. humiliter ad humilem uenite, si amatis, et ne discedatis\nab illo, ne cadatis. qui enim timet ab illo discedere, rogat et\ndicit: non mihi ueniat pes superbiae. pergite uiam sublimitatis\npede humilitatis. ipse exaltat humiliter sequentes.\nquem descendere non piguit ad iacentes. dona eius illi seruanda\ncommittite, fortitudinem uestram ad illum custodite. quidquid\nmali ipso custodiente non committitis, tamquam remissum ab\nillo deputate, ne modicum uobis existimantes dimissum modicum\ndiligatis et tundentes pectora publicanos ruinosa iactantia\ncontemnatis. de uiribus uestris expertis cauete, ne, quia ferre\naliquid potuistis, inflemini; de inexpertis autem orate, ne supra\nquam potestis ferre temptemini. existimate aliquos in occulto\nsuperiores, quibus estis in manifesto meliores. cum aliorum\n\n\n\n\n\n\nbona forte ignota uobis benigne creduntur a uobis, uestra\nnobis nota non conparatione minuuntur, sed dilectione firmantur;\net quae forte adhuc desunt, tanto dantur facilius, quanto\ndesiderantur humilius. perseuerantes in numero uestro praebeant\nuobis exemplum; cadentes autem augeant timorem\nuestrum. illud amate, ut imitemini, hoc lugete, ne inflemini.\niustitiam uestram nolite statuere, deo uos iustificanti subdite.\nueniam peccatis donate alienis, orate pro uestris; futura uigilando\nuitate, praeterita confitendo delete.\nEcce iam tales estis, ut professae atque seruatae\nuirginitati ceteris etiam moribus congruatis. ecce iam non\nsolum homicidiis, sacrificiis diabolicis et abominationibus, furtis,\nrapinis, fraudibus, periuriis, ebriositatibus omnique luxuria et\nauaritia, simulationibus, aemulationibus, inpietatibus, crudelitatibus\nabstinetis, uerum etiam illa, quae leuiora uel sunt\nuel putantur, non inueniuntur nec oriuntur in uobis: non inprobus\nuultus, non uagi oculi, non infrenis lingua, non petulans\nrisus, non scurrilis iocus, non indecens habitus, non\ntumidus aut fluxus incessus; iam non redditis malum pro\nmalo nec maledictum pro maledicto; iam postremo\nillam mensuram dilectionis inpletis, ut ponatis animas pro\n\n\n\n\n\n\nfratribus uestris. ecce iam tales estis, quia et tales esse\ndebetis. haec addita uirginitati angelicam uitam hominibus\net caeli mores exhibent terris. sed quanto magni estis, quicumque\nita magni estis, tanto humilate uos in omnibus,\nut coram deo inueniatis gratiam, ne superbis\nresistat, ne se exaltantes humilet, ne inflatos per angusta\nnon traiciat: quamquam superflua sit sollicitudo, ne ubi feruet\ncaritas, desit humilitas..\nSi ergo nuptias contempsistis filiorum hominum,\nex quibus gigneretis filios hominum, toto corde amate speciosum\nforma prae filiis hominum: uacat uobis, liberum\nest cor a coniugalibus uinculis. inspicite pulchritudinem amatoris\nuestri, cogitate aequalem patri, subditum et matri, etiam\nin caelis dominantem et in terris seruientem, creantem omnia,\ncreatum inter omnia. illud ipsum, quod in eo derident superbi,\ninspicite quam pulchrum sit; internis luminibus inspicite uulnera\npendentis, cicatrices resurgentis, sanguinem morientis,\npretium credentis, commercium redimentis.\n\nHaec quanti ualeant cogitate, haec in statera caritatis\nadpendite et quidquid amoris in nuptias uestras inpendendum\nhabebatis, illi rependite.\nBene, quod interiorem uestram pulchritudinem quaerit,\nubi uobis dedit potestatem filios dei fieri, non quaerit a uobis\n\n\n\n\n\n\npulchram carnem, sed pulchros mores, quibus refrenatis et\ncarnem. non est cui de uobis quisquam mentiatur et faciat\nsaeuire zelantem. uidete, cum quanta securitate ametis, cui\ndisplicere falsis suspicionibus non timetis. uir et uxor amant\nse, quoniam uident se, et quod non uident, timent in se; nec\ncerti gaudent ex eo, quod in manifesto est, dum in occulto\nsuspicantur plerumque quod non est. uos in isto, quem oculis\nnon uidetis et fide conspicitis, nec habetis uerum quod reprehendatis,\nnec eum metuitis, ne de falso forsitan offendatis.\nsi ergo magnum amorem coniugibus deberetis, eum, propter\nquem coniuges habere noluistis, quantum amare debetis! toto\nuobis figatur in corde, qui pro uobis est fixus in cruce; totum\nteneat in animo uestro, quidquid noluistis occupari conubio.\nparum uobis amare non licet, propter quem non amastis et\nquod liceret. sic amantibus mitem et humilem corde nullam\nuobis superbiam pertimesco.\nPro modulo itaque nostro et de sanctitate, qua\nsanctimoniales proprie dicimini, et de humilitate, qua conseruatur\nquidquid magnum dicimini, satis locuti sumus. dignius\nautem illi tres pueri, quibus refrigerium in igne praebebat,\nquem corde feruentissimo diligebant, uos de hoc opusculo\nnostro uerborum quidem numero longe breuius, sed pondere\n\n\n\n\nauctoritatis multo grandius in hymno, quo ab eis deus honoratur,\nadmoneant. nam sanctitati humilitatem in dei laudatoribus\nconiungentes apertissime docuerunt, ut tanto quisque caueat,\nne superbia decipiatur, quanto sanctius aliquid profertur.\nproinde uos quoque laudate eum, qui uobis praestat, ut in\nardore medio saeculi huius, quamuis coniugio non copulemini,\nnon tamen uramini, et orantes etiam pro nobis benedicite,\nsancti et humiles corde dominum, hymnum dicite\net superexaltate eum in saecula.\n"};
