var sequence = {"name":"Augustine. Contra Epistulam Parmeniani","data":"Multa quidem alias aduersus Donatistas pro uiribus\nquas dominus praebet partim scribendo partim etiam tractando\ndisserui. nunc autem, quoniam incidit in manus nostras Parmeniani\nquondam episcopi eorum quaedam epistula quam scribit\nad Tychonium, hominem quidem et acri ingenio praeditum et\nuberi eloquio, sed tamen Donatistam, cum eum arbitraretur\nin hoc errare quod ille uerum coactus est confiteri, placuit\npetentibus, immo iubentibus fratribus, ut hic eidem Parmeniani\nepistulae responderem propter quaedam maxime quae de scripturis\ntestimonia non sicut accipienda sunt accipit. Tychonius\nenim omnibus sanctarum paginarum uocibus circumtunsus\neuigilauit et uidit ecclesiam dei toto terrarum orbe diffusam,\nsicut de illa tanto ante per corda et ora sanctorum praeuisum\natque praedictum est. quo perspecto suscepit aduersus ipsos\nsuos hoc demonstrare et adserere, nullius hominis quamuis\nsceleratum et immane peccatum praescribere promissis dei nec\nid agere quorumlibet intra ecclesiam constitutorum et quamlibet\nimpietatem, ut fides dei de ecclesia futura diffundenda\nusque ad terminos orbis terrae, quae in promissis patrum retenta\net nunc exhibita est, euacuetur. hoc ergo Tychonius cum\nuehementer copioseque dissereret et ora contradicentium multis\net magnis et manifestis sanctarum scripturarum testimoniis\noppilaret, non uidit quod consequenter uidendum fuit, illos\n\n\n\n\n\n\nuidelicet in Africa christianos pertinere ad ecclesiam toto orbe\ndiffusam, qui utique non istis ab eiusdem orbis communione\natque unitate seiunctis, sed ipsi orbi terrarum per communi.\nonem conecterentur. Parmenianus autem ceterique Donatistae\nuiderunt hoc esse consequens et maluerunt suscipere obstinatissimum\nanimum aduersus apertissimam ueritatem, quam\nTychonius asserebat, quam ea concessa superari ab Africanis\necclesiis, quae illius unitatis quam Tychonius asseruit communione\ngauderent, unde se isti separassent. et Parmenianus\nquidem primo eum per epistulam uelut corrigendum putauit;\npostea uero etiam concilio eorum perhibent esse damnatum.\nepistulae itaque Parmeniani quam scripsit ad Tychonium reprehendens\neum, quod ecclesiam praedicaret toto orbe diffusam,\net ammonens ne facere auderet, hoc opere statuimus respondere.\nIllud itaque primum uideamus quale sit, quod Gallos\net Hispanos et Italos et eorum socios, quos utique totum orbem\nuult intellegi, traditoribus Africanis commercio scelerum et\nsocietate criminum dicit esse consimiles. homini enim de scripturis\nsanctis proferenti tam multa et tam ingentia documenta\nipse sine documentis loquitur et uult nihil probans credi sibi,\ninuitans eum uidelicet ad imitationem suam, quia et ipse\nquibusdam coepiscopis suis contra tot ecclesias per tantam\nlatitudinem terrarum omnium constitutas non nisi loquentibus\ncredidit. qua credulitate quid magis temerarium repperiri potest?\ndicit enim legatione functos quosdam, sicut ipse asserit, fidelissimos\ntestes ad easdem uenisse prouincias; deinde geminato\naduentu sanctissimorum, sicut ipse dicit, domini sacerdotum\ndilucide plenius ac uerius publicata esse quae obiciunt.s o\nhominem putantem sibi magis credi debere quam deo! profert\nTychonius diuini testamenti tonitrua, quod factum est in\n\n\n\n\n\n\npromissione Abrahae et promissione Isaac et promissione Iacob,\nquorum se deum testatur dicens: ego sum deus Abraham\net deus Isaac et deus Iacob; hoc mihi nomen est in\naeternum, et iste opponit narrationes consacerdotum suorum.\nquid dictum est ad Abraham? semine tuo benedicentur\nomnes gentes. quid dictum est ad Isaac? et benedicentur\nin semine tuo omnes gentes terrae, propter\nquod audiuit Abraham pater tuus uocem meam.\nquid dictum est ad Iacob? ego sum deus Abrahae patris\ntui et deus Isaac, ne timeas. terra enim supra quam\ntu dormis tibi dabo eam et semini tuo. et erit semen\ntuum sicut harena terrae et replebitur in mare et\nin africum et in aquilonem et in orientem. et benedicentur\nin te omnes tribus terrae et in semine tuo.\nne autem hoc de Iudaeis dictum putent, quid sit semen Abrahae\nin quo dictum est benedicendas omnes gentes, exponat apostolus:\nAbrahae, inquit, dictae sunt promissiones et\nsemini eius. non dicit (et seminibus\\' tamquam in\nmultis, sed tamquam in uno \\'et semini tuo\\', quod\nest Christus. in Christo ergo gentes omnes benedictionem\nhabituras tanta auctoritate promissum est, tanta exhibitum\nueritate, et contradicunt qui se christianos diei uolunt. et contra\nhaec quid opponunt? legatione, ait, functi quidam fidelissimi\ntestes ad easdem prouincias uenerunt; deinde geminato aduentu\nsanctissimorum domini sacerdotum dilucide plenius ac uerius\n\n\n\n\n\n\nesse publicatum. quid, quaeso te, quid per istos fideles testes,\nquos uultis esse deo fideliores, quid publicatum est? an quia\nper Afros traditores semen Abrahae, quod est Christus, non\nest permissum peruenire usque ad omnes gentes et ibi exaruit\nquo peruenerat? dicite iam collegis uestris magis credendum\nesse quam testamento dei, et haec dicentes ipsum testamentum\nuos a flamma conseruasse gloriamini, quod lingua delere\nconamini.\nSed eligat quisque quod placet et, si contra caelestia\nfulgura mendacii terreni fumus aliquid praeualet, dimisso caelo\neuanescat in uentos. si enim Parmenianus non cathedrae suae\nfaueret, magis eligeret scripturae dei credere quam collegis\nsuis. deus enim dicit ad Iacob: non relinquam, donec\nfaciam quae locutus sum tecum. istos autem multo\nest utique credibilius, quia iam iusto iudicio fuerant improbati,\nad sociandam communionem in illis partibus, ubi iam\ndeus complebat quod promiserat patribus nostris, non esse\nadmissos et propterea de sanctis dei sacerdotibus, a quibus\nrecipi non meruerant, iactasse talia, quibus infirmos animos\ndeceptarum a se plebium falsis rumoribus agitarent et temere\ncredulas mentes superbia sui nominis inretitas ab orbis terrarum\npace dirrumperent. quid hac stultitia, immo uero dementia\nrepperitur insanius? in tot gentibus orbis terrarum et ex magna\nparte compleuit deus et adhuc complet, donec ad omnes omnino\nueniat quod promisit, qui dixit: non relinquam, donec\nfaciam quae locutus sum tecum, et isti iam credunt\nnuntiantibus non impleri quae promisit deus, et ideo ex partibus .\nterrarum in quibus iam impletum erat perisse Abrahae semen,\nquod est Christus, et euacuatas promissiones dei, quia ipsi\n\n\n\n\n\n\nnon sunt admissi ad eorum communionem, aput quos hoc iam\nretinebat orbis impletum, et non eis dicitur: \\'solus deus\nuerax, omnis autem homo mendax mendax. de uestro ista dicitis,\nquia qui loquitur mendacium de suo loquitur. uos\nergo sicut homines mentimini, quia sicut homines irascimini\\'.\nnon eis hoc dicitur, sed insuper creditur eis de orbe terrarum,\nquem possidere iam coeperat, perisse Christum. et qui haec\ncredunt, cum impudenter dicerent: \\'christiani sumus\\', - audent\ndicere: \\'nos soli sumus\\'.\nDicit etiam Parmenianus hinc probari consceleratum\nfuisse orbem terrarum criminibus traditionis et aliorum sacrilegiorum,\nquia, cum multa talia fuerint tempore persecutionis\nadmissa, nulla postea facta est in ipsis prouinciis separatio\npopulorum. quasi fieri non potuerit, ut partim latuerint mali\nneque fuerint accusati, ut possent sine ulla temeritate damnari,\npartim etiam proditi fuerint atque damnati et, quia rebus\nmanifestis arguebantur, ab ecclesiis perturbandis diuidendisque\ncessauerint atque ita factum sit, ut, cum quidam non accusarentur,\nquaedam uero incerta crimina pro certa pace deo\ndimitterentur, quaedam autem ita manifestata et conuicta\ndamnarentur, ut nullus damnatus posset simulata innocentia\ndecipere populos, nequaquam unitatis uinculum rumperetur\nneque enim et in Africa fieret hoc tam immane praecisionis\nmalum, nisi magis factio falsa fingentium quam ratio uera\nconuincentium praeualeret.\nLegant qui uolunt quae narret et quibus documentis\nquam multa persuadeat uenerabilis memoriae Mileuitanus episcopus\ncatholicae communionis Optatus siue de Lucilla pecunio\nsissima tunc et factiosissima femina, quam pro ecclesiae\ndisciplina sanctus Caecilianus adhuc diaconus laeserat, uel de\nceteris factionis eius consortibus siue furibus ecclesiastici argenti\nsiue ad episcopatum se non peruenisse dolentibus et sibi praelatum\nCaecilianum insidiis quibus poterant insectantibus siue\nde Numidis episcopis, quos ista factio conuocauerat ad perniciem\nCaeciliani, ut illo deposito alter eis ordinaretur. qui uenientes\ncum primate suo tunc Secundo Tigisitano et aliis, quibus\ntraditionis confessa crimina Secundus ipse donauerat ueluti\npaci consulens, sicut ecclesiastica gesta testantur, absentem\nCaecilianum sine ulla dilatione diligentioris inquisitionis, nullo\nresponsionis loco seruato, traditorem esse censuerunt, ut ei\nuidelicet obessent absenti traditionis crimina tantummodo\nobiecta, cum sibimet ipsi praesentes confessa donauerint. ita\ncontra sedentem in cathedra, cui totus orbis christianus in\ntransmarinis et longe remotis terris et in ipsis Afris grauioribus\net aduersus eiusmodi fallacias robustioribus communicaret ecclesiis,\nepiscopum alterum ordinauerunt, ut possent pro suo facto\ncontradicere promissionibus dei, ne in semine Abrahae benedicerentur\nomnes gentes, ut eas etiam partes orbis terrarum\na traditoribus Afris inquinatas dicerent, quae nec Caeciliani\nnomen audissent aut certe, quomodo se haberet eius uita,\nquam tamen isti de nullo crimine conuicerunt, illae tamquam\ninnocentis audissent. insuper etiam contra orbem terrarum\ndicentem: \\'quod ciuibus tuis obicis, nec cognoscere potui nec\ndamnare incognitum debui\\', proferunt apostoli testimonium\n\n\n\n\n\n\ndicentis: non solum qui faciunt ea, sed etiam qui\nconsentiunt facientibus. parum enim fuit tot et tantos\npopulos christianos damnare inauditos, nisi etiam contra ipsum\napostolum eius quidem uerba, sed non eius intellectum depromere\nauderent. si enim hoc est consentire male facientibus,\nesse cum eis in ecclesia, consentiebat etiam ipse falsis fratribus,\ninter quos se periclitari contestabatur et quos non caste, sed\nper inuidiam sine caritate euangelium praedicantes tamen praedicare\npermittit. si autem nihil est aliud consentire male\nfacientibus nisi mala facta eorum approbare atque laudare,\nexemplo apostoli orbis terrarum non consentiret criminibus\nAfrorum, etiamsi ea cognita pro ecclesiae pace toleraret; quem\ntamen ea cognouisse isti non probant, etiamsi uera fuisse\nprobare potuissent.\nFrustra itaque dicit Parmenianus damnatos in Africa\ntraditores in consortium sanctitatis acceptos a prouinciis transmarinis.\nhoc enim est quod credere non debemus, ne temeritate\nsacrilega totum orbem terrarum in Christi unitate fundatum\nex istorum falsa criminatione damnemus potius quam ex uera\ndei promissione diligamus. quid enim magis credendum est,\nquod dixit deus: in semine tuo benedicentur omnes\ngentes, an quod isti dicunt: in semine in semine traditorum Afrorum\nmaledicuntur omnes gentes, ut plus ualeat quod commisit\niniquitas quam quod pollicita est ueritas? cur ergo non potius\ncredimus, quod illi, qui recepti sunt in communionem a prouinciis\ntransmarinis, aut innocentes opprimi non potuerunt a\ncalumniatoribus, quod multis documentis probabilius persuaderi\npotest, aut certe, cum conuinci non possent, etiamsi mali\n\n\n\n\n\n\nfuerunt, innocentes crediti sine ulla suscipientium contaminatione\nsuscepti sunt? quid quod, etiamsi per malos fratres,\nquales apostolus in ecclesiae unitate tolerauit, quales martyr\nCyprianus in epistula de lapsis gemit, si ergo per tales fratres\netiam in iudicum numero constitutos actum esset aliqua\nprauitate, ut traditores excludi conuincique non possent et\nchristianus orbis simulata eorum innocentia falleretur, nullo\nmodo suam innocentiam perdidisset.\nQuod enim de Ossio dixit Cordubensi quondam catholico\nepiscopo, flagitandum est ut probent non solum talem illum\nfuisse qualem dicunt, sed quod talis fuerit manifestum illis\nfuisse, quibus eum communicasse asserunt. hoc enim nisi\nprobauerint, frustra se dicunt scisse qualis fuerit, quia nescientibus\nobesse non potuit, a quibus se isti innocentibus separando\npropter ipsam separationis sacrilegam iniquitatem innocentes\nesse non possunt. hoc enim magis credibile est — si\ntamen Ossius ab Hispanis damnatus a Gallis est absolutus —,\nfieri potuisse, ut falsis criminationibus Hispani circumuenti et\ncallida insidiarum fraude decepti contra innocentem ferrent\nsententiam et postea pacifice in humilitate christiana cederent\nsententiae collegarum, quibus illius innocentia comprobata est,\nne peruicaci et animosa peruersitate priores suas sententias\ndefendendo in sacrilegium schismatis, quod omnia scelera\nsupergreditur, caecitate impietatis inruerent, sicut isti miseri\nfecerunt et nec sero saltem totiens diuisi atque concisi sentiunt\nquod fecerunt.\nSatis (ita)que declarant unde insanabiles facti sint, uidelicet\nne priores sententias suas, quas in absentem Caecilianum\n\n\n\n\n\n\ntemere protulerunt, condemnare cogerentur, si transmarino\niudicio, ubi a Caeciliano praesente superati sunt, consideratione\nueritatis et pacis adquiescerent, maiorem reportaturi uictoriam,\nsi animositatem humanam saltem post iudicium quam si\nhominem in ipso iudicio superarent. nam illa uictoria praecelsior\nest et triumpho celsiore plenior, quam si non solum de homine\nuno uicto, sed de uniuersa subiugata ciuitate referatur, dicente\nscriptura: melior est qui uincit iram quam qui capit\nciuitatem. illi ergo uincere hominem cupiebant quos ira\nuincebat, et quia hominem uincere nequiuerunt, et ab homine\net ab ira superati sunt: ab homine, quia in iudicio uicti sunt,\nab ira, quia nec uicti quieuerunt, prauissimo corde uel audientes\nuel legentes apostoli sententiam dicentis: si enim quae\ndestruxi haec eadem iterum aedifico, prae uari\ncatorem me ipsum constituo. quae uerba scilicet si tam\nsinistro animo ipse apostolus intellegeret, nec christianus nec\napostolus fieret nec praedicator aedificaret ecclesias, quas\npersecutor antea destruebat. nusquam itaque isti se tam aperte\nindicarunt, cur nec superati corrigi uoluerunt, quam cum\ndetestantAr Hispanos, quod post sententias suas aliter prolatas\ncollegarum posteriori discussioni iudicioque cesserunt. quam\nenim hoc factum est de mansuetudine christiana, tam illud\nde contentione diabolica, et ideo non mirum quia ista humilitate\npax custodita est, illa elatione dirrupta. proinde illis recte\nredditur quod fecerunt; docuerunt enim talia posteros suos,\nnam et Maximianistae non ob aliud trecentorum et decem\ncollegarum suorum, a quibus Primianus, quem primo ipsi\ndamnauerant, innocens iudicatus est, con(cilio) cedere noluerunt,\nnisi perdita pertinacia sententiam apostolicam imperitis\n\n\n\n\n\n\nopponendo et dicendo: si enim quae destruxi haec\neadem iterum aedifico, praeuaricatorem me ipsum\nconstituo. destruxerant enim centum collegae Primianum et\neum propterea cum trecentis rursus aedificare noluerunt. ita\ncum se cauere fingunt, ne hominem aedificent quem destruxerant,\nse ipsos in alio schismate maiore sacrilegio destruxerunt.\nSed tamen, si uiueret Parmenianus, non auderet iam\nreprehendere Hispanos et eos appellare praeuaricatores, quia\n. sententiam suam in collegarum sententiam deflexerunt, ne ipse\noffenderet collegas suos, qui multi a se iam Primiano damnato\nin melius correcti ad trecentorum concilium transierunt, magis\neligentes contra suas praeproperas uenire sententias quam\ncontra pacem unitatis etiam in parte Donati. et maxime Praetextato\nAssuritano et Feliciano Mustitano parceret Parmenianus,\nqui etiam damnati a trecentis et decem coepiscopis suis ad\neosdem ipsos, a quibus damnati sunt, studio concordiae redierunt\net a suis damnatoribus eodem studio sine ullo sui honoris\ndetrimento pro pace suscepti sunt, nec quisquam rebaptizandos\nputauit qui fuerant ab eis foris in schismate baptizati. an\nforte, quia multum displicent Parmeniano qui corrigunt sententias\nsuas et eos non intellegens apostolum praeuaricatores\nuocat, detestaretur istos, quia intro redire quam foris remanere\nuoluerunt, et adiunctis sibi nonnullis similibus sociis etiam\nParmenianistas crearet, sicut iam multa frusta de isto grandi\nfrusto per totam Africam facta sunt? sic, sic necesse est:\n\n\n\n\n\n\nminutatim secti concisique dispereunt, qui tumorem animositatis\nsuae catholicae pacis sanctissimo uinculo praetulerunt. neque\nenim tam timenda sunt quae criminatur Parmenianus quam\nintuenda quae confitetur.\nCum enim diceret per Ossium Hispanum adiutorium\npraestitum Caeciliano, ut ad eorum communionem sanctorum\net inlibatorum numerus cogeretur, et huic impietati fidem\nseruorum dei integram restitisse, ultro fassus est ipsos suos\nadisse etiam Constantinum et eius arbitrio a iudicibus episcopis\ncausam esse cognitam, quibus praefuit Miltiades Romanae\nurbis episcopus. in quo iudicio, sicut ecclesiastica gesta testantur,\nquia uicti sunt isti et innocens Caecilianus inuentus\nest, eundem Miltiadem crimine traditionis accusant. quod\nquaero quando cognouerint. si enim ante iudicium, non sibi\npraeiudicare debuerunt, ut aput talem iudicem causam suam\nagere inciperent et ei praecepto imperatoris, quem ipsi adierant,\ntale subire iudicium. si autem post dictam causam prolatamque\nsententiam eum traditorem didicisse (se) perhibent, usque adeo\ndementes sunt homines, ut contra iudices aput quos uicti\nsunt uictis litigatoribus credant? et tamen in his omnibus\nquamuis magna temeritate Italos et Gallos et Hispanos accusant\nrelictis ceteris tam multis prouinciis atque gentibus, a quibus\nnefando sacrilegio separati sunt, quibus utique obesse non\npossent crimina Italorum, Hispanorum atque Gallorum, etiamsi\nuera dicerentur. iam enim ceteras terras caeco more uel potius\nfurore arguunt et eis irascuntur, quia, cum duae partes essent\nin Africa — una, inquiunt, traditorum et altera innocentium —,\n\n\n\n\n\n\ntraditores sibi quam innocentes adiungere maluerunt. quae\nuana criminatio breuissime atque uerissime ita refellitur, quia,\ncum duas partes esse in Africa audissent, unam traditorum,\nalteram innocentium, eam innocentem esse crediderunt, quae\ncausam suam aput uicinos ecclesiasticos iudices obtinuerat.\nquapropter illi semper innocentes manserunt, qui nescientes\nquemadmodum ista in Africa gesta sint id tamen crediderunt,\nquod pacifice ac religiose credere debuerunt, a quibus innocentibus\nseparatio nullo modo esse innocens potuit.\nFatetur etiam Parmenianus ad Arelatense oppidum\net episcopos iudices et partes ex Africa conuenisse, Caecilianum\nscilicet atque Donatistas. ubi omnia suis credidit, qui nihil\nuicti potuerunt nisi de iudicibus conqueri, nec tamen negat\nrursus eos ad Constantinum uenisse et, quia ibi quoque ultimo\niudicio superati sunt, etiam ipsum gratia corruptum esse\ncriminatur. quibus omnibus consideratis qui sine studio partium\niudicat eligat quibus credat, utrum iudicibus sententias proferentibus\nan litigatoribus contra quos prolatae sunt litem finire\nnolentibus. et certe orbis terrarum iudicibus credidit. qui autem\nDonatistis consentiunt eosque defendunt, fatentur se illis credere,\nqui causam suam, qualiscumque illa fuerit, non potuerunt tamen\nin transmarinis tot disceptationibus obtinere, et eorum aduersus\niudices murmura et crimina credula uanitate suscipiunt. qua\nin re si innocentes se dicunt et eos quos superatos uident\nnolunt temere credere ueritate superatos, quanto innocentiores\nsunt qui temere mali aliquid credere de ipsis iudicibus nolunt,\nde quibus necesse est ut qui uicti fuerint conquerantur! non\nsolum enim qui bonam causam perdidit de iniquo uel tardo\n\n\n\n\n\n\n\nuel neglegenti iudice queritur, sed etiam qui iustissime uictus\nest ea caecitate de innocente iudice murmurat, qua caecitate\ncum innocente aduersario litigabat. quapropter isti non ideo\nscelerati sunt, quia de hominibus uictis nolunt temere aliquid\ncredere, sed ideo, quia se furore schismatis praeciderunt ab\neis innocentibus, qui multo rationabilius nolunt tale aliquid\nde ipsis iudicibus credere.\nExistat enim aliqua illarum partium in nomine\nChristi nobilissima ecclesia ex illis septem et, si placet, potissimum\nPhiladelphia, quae mystico nomine per linguam Graecam\nfraternam intimat caritatem. audiamus igitur eius uocem nec\neius loquatur palea, sed frumentum. si ergo dicat istis: \\'quid\nin me arguitis, fratres, quid accusatis? quanto interuallo secundum\nterrenum locum ab Africa remota sim, partim nosse partim\naudire potuistis. quid ibi tunc siue traditores siue traditorum\nuel accusatores uel damnatores siue innocentium uel calumniatores\nuel oppressores egerint, prorsus ignoro. sed ille dominus\nnoster, qui emit totum orbem pretio sanguinis sui, cuius\nsancta commercia propheta tanto ante cecinit dicens: foderunt\nmanus meas et pedes, dinumerauerunt omnia ossa\nmea. ipsi uero considerauerunt et conspexerunt\nme, diuiserunt sibi uestimenta mea et super uestimentum\nmeum miserunt sortem, inter uos et nos non\nspatia constituit uacua et nuda christianis; impleuit haec omnia\nsanctificatione nominis sui. in ipso quippe psalmo passionis\nnon solum quanti, sed etiam quantum emerit declaratum est. ibi\nenim paulo post dicitur: reminiscentur et conuertentur\n\n\n\n\n\n\nad dominum uniuersi fines terrae et adorabunt in\nconspectu eius uniuersae patriae gentium, quoniam\nipsius est regnum et ipse dominabitur gentium.\nde causa itaque uestra tunc fortasse cogerer iudicare,\nsi uel uicina essem uel ita remota, ut inter nos et uos non\nhabitarent alii christiani eodem nomine signati, eadem unitate\npacati. multae interiacent patriae gentium simul mecum emptae\nillius sanguine, in cuius conspectu mecum pariter adorant. per\nillas ad me transiit fama de uobis; ipsae de uicinitate causam\nuestram examinare potuerunt. quod si non factum est, uos\nneglexistis; neque enim neglecti a ceteris non usque ad nos\netiam ueniretis. si autem aliquid iudicatum est, date ueniam;\nnon audeo uobis superatis temere credere et iudices uestros\neadem temeritate damnare. accedit mihi aliud quod me plurimum\nmoueat, quia, si uos innocentes oppressi essetis, nos saltem\nfratres, qui uobis nihil nocuimus, amaretis; cum uero nos, qui\nbene nobis conscii sumus causam uestram uicinis uestris recto\necclesiae iure commissam fuisse, qui coram deo sciunt quemadmodum\niudicauerint, lacerare tamen maledictis et acerbis\nodiis insectari et, quasi propter uos Christus aput nos hereditatem\nsuam perdiderit, etiam rebaptizare conamini, quid boni\nde illa uestra causa sentire poterimus? qui enim longe remotissimos\nfratres temerariis suspicionibus damnare minime\ndubitatis, quam iuste a uicinis uestris damnati fueritis ostenditis.\ncur enim non credam recte damnari potuisse a uicino\niudice auditum, qui me fratrem tam longe absentem damnare\nnon dubitat inauditum, hoc mihi obiciens maximum crimen,\nquoniam qui praesens esse non potui eis ad quos causa perducta\nest iudicibus potius quam uictis litigatoribus credidi?\n\n\n\n\nquibus iudicibus si non potius credidissem, etiamsi illi qui\nuicti sunt innocentes essent, ego innocens esse non possem.\nmagno enim delicto implicaremur, si, cum corda humana non\ncerneremus, nec disciplinam ecclesiasticam teneremus, cum eis\nnollemus iudicantibus credere, ultra quos non potuit causa\ntransire et per quos potuit ad nos fama percurrere. ab istis\ninnocentibus impia diremptione discindens te innocentem dicis?\nquod utique si esses, cum uideres in scripturis sanctis messem\ndomini tui ante ultimam segregationem et uentilationem a\nzizaniis et palea non posse separari, eligeres potius fortis esse\nin tolerandis malis quam impius in deserendis bonis). — quot\nenim ecclesiarum per orbem longe remotarum putamus esse\nistas et quam iustissimas uoces, quas in Philadelphia figuraui!\nQuin etiam conqueri audet Parmenianus, quod eos\nConstantinus ad campum id est ad supplicium duci iussit, qui\nuicti aput ecclesiasticos iudices nec aput ipsum quae dicebant\nprobare potuerunt et adhuc in sanctae ecclesiae praecisiones\nsacrilego furore ferebantur, et hoc eum tamquam immaniter\niussisse Hispano Ossio suggerente criminatur, suspicionibus\nuidelicet suis, sicut semper, damnando inauditos. quasi uero\nnon humanius et probabilius alius crediderit Ossio tamquam\nepiscopo suggerente potius factum, ut in leniorem cohercitionem\nquamuis immanissimi sceleris, id est sacrilegi schismatis,\nsententiam flecteret imperator. quid enim non isti iuste patiuntur,\ncum ex altissimo dei praesidentis et ad cauendum ignem\n\n\n\n\n\n\n\n\n\n\naeternum flagellis talibus ammonentis iudicio patiantur et merito\ncriminum et ordine potestatum? prius enim probent non esse\nse haereticos uel schismaticos; tum demum de indignis poenis\nsuis emittant liberam uocem, tum demum sese audeant, cum\ntale aliquid patiuntur, ueritatis martyres dicere. alioquin si,\nquisquis ab imperatore uel a iudicibus ab eo missis poenas\nluit, continuo martyr est, omnes carceres martyribus pleni\nsunt, omnes catenae iudiciariae martyres trahunt, in omnibus\nmetallis martyres aerumnosi sunt, in omnes insulas martyres\ndeportantur, in omnibus poenalibus locis iuridico gladio martyres\nferiuntur, omnes ad bestias martyres subriguntur aut\niussionibus iudicum uiui ignibus concremantur. si autem, sicut\ndicit apostolus, non est potestas nisi a deo et minister\ndei uindex est in ira ei qui male agit, non sine\ncausa gladium portat. uis non timere potestatem?\nbonum fac et habebis laudem ex illa. bonus enim quisquis\npassus fuerit, laus illi prouenit ex potestate facientis, malus\nuero quod merito patitur iniquitatis non deputet saeuitiae\npotestatis.\nEt tamen quid tale isti patiuntur quale faciunt, nisi\nquia hominum multitudo non in corde cor habet, sed in oculis?\nnam si sanguis exit de carne mortali, quisquis aspicit exhorrescit;\nsi a pace Christi praecisae animae atque separatae in\nhaeresis uel schismatis sacrilegio moriuntur, quia non uidetur,\nnon plangitur, immo uero mors taetrior atque luctuosior et\nut plane dixerim uerior iure consuetudinis et ridetur, cum\n\n\n\n\n\n\nauctores tantarum mortium publice insultant et nec ueritatis\nmanifestandae causa sermonem nobiscum conferre dignantur.\net si quid temporalis molestiae passi fuerint per certissimum\natque rectissimum ordinem potestatum, cum ipsi priuatis\nfuriosorum agminibus multo grauiora passim atque cotidie\nnulla regia, nulla ecclesiastica lege committant, nos corporum\npersecutores uocant, se animarum interfectores non uocant,\ncum priuata licentia nec corporibus parcant. sed quia per\nmansuetudinem christianam multo seuerius uindicatur oculus\neuulsus in lite quam animus excaecatus in schismate, elocuntur\net aduersus nos locuntur et nobiscum non locuntur, et cum\neos ommutescere compellat ueritas, silere non permittit iniquitas.\nAn forte de religione fas non est ut iudicet\nimperator uel quos miserit imperator? cur ergo ad imperatorem\nuestri uenere legati? cur eum fecerunt causae suae iudicem,\nnon secuturi quod ille iudicaret? sed quorsum ista dicuntur?.\nnumquidnam, etiamsi optineant non pertinere ad imperatorem\naduersus eos aliquid statuere qui praua in religione sectantur,\npropterea, si fecerit eosque puniuerit, martyres erunt? hoc\nenim modo ista haereticis omnibus uox patebit, in quos ex\nocculto imperio dei per manifestum hominum imperium multa\nquibus cohercerentur seuerissime constituta sunt, nec solum\nhaereticis quoquo modo saltem christiano nomine dealbatis,\nsed etiam ipsis paganis. nam utique et ipsi falsa religione\nsunt impii, quorum simulacra euerti atque confringi iussa sunt\nrecentibus legibus, inhiberi etiam sacrificia sub terrore capitali.\nsi quis ergo eorum damnatus in tali crimine fuerit, martyr\nhabendus est, quia pro superstitione, quam piam religionem\n\n\n\n\n\n\nputabat, poenas legibus luit? nullus certe quoquo modo christianus\naudet hoc dicere. non ergo, quisquis in aliqua religionis\nquaestione fuerit ab imperatore punitus, martyr efficitur. neque\nenim uident qui talia sentiunt in eum locum se progredi, ut\nipsos etiam daemones martyrum gloriam sibi uindicare posse\ncontendant, quia istam patiuntur persecutionem per imperatores\nchristianos, ut paene toto orbe terrarum eorum templa euertantur,\nidola comminuantur, sacrificia subtrahantur, qui eos\nhonorant, si deprehensi fuerint, puniantur. quod si dementissimum\nest dicere, non ergo ex passione certa iustitia, sed ex iustitia\npassio gloriosa est. ideoque dominus, ne quisquam in hac re\nnebulas obtenderet imperitis et in suorum damnatione meritorum\nlaudem quaereret martyrum, non generaliter ait: beati qui\npersecutionem patiuntur\\', sed addidit magnam differentiam, qua\nuere a sacrilegio pietas secernatur. ait enim: beati qui persecutionem\npatiuntur propter iustitiam. nullo modo\nautem propter iustitiam patiuntur, qui Christi ecclesiam diuiserunt\net, cum eam simulata iustitia quasi conantur ante tempus\na palea separare ac frumenta eius falsis criminationibus insectantur,\nipsi ab ea potius tamquam leuissima palea uariis\nrumorum flatibus separati sunt. (sed), inquiunt, \\'non hoc fecimus\\'.\nuideant ergo ex hac quaestione se primitus liberare debere et\ntunc audere, si quid molestiarum siue poenarum a christianis\nimperatoribus patiuntur, uel deponere in querimoniam uel assumere\nin gloriam. de qua re, id est ipsius schismatis quaestione,\nsi nihil aliud dicerem, ea quae superius sunt dicta sufficerent.\nAn forte dicent, etiamsi conuincuntur in sacrilega\ndissensione, ut pro ea dementia si quid passi fuerint martyres\nnon sint, non tamen ad imperatorum potestatem haec\n\n\n\n\n\n\ncohercenda uel punienda pertinere debere? qua in re quaero quid\ndicant: an quia de religione uitiosa uel falsa nihil curandum\nest talibus potestatibus? sed multa iam etiam de paganis\ndiximus et de ipsis daemonibus, quod persecutiones ab imperatoribus\npatiantur. an et hoc displicet? cur ergo ipsi ubi\npossunt templa subuertunt et per furores circumcellionum talia\nfacere aut uindicare non cessant? an iustior est priuata uiolentia\nquam regia diligentia? sed haec omitto. illud quaero,\ncum manifesta enumeret apostolus opera carnis — quae\nsunt, inquit, fornicationes, immunditiae, luxuria,\nidolorum seruitus, ueneficia, inimicitiae, contentiones,\naemulationes, animositates, dissensiones,\nhaereses, inuidiae, ebrietates, comisationes et his\nsimilia —, quid istis uideatur, ut crimen idolatriae putent\niuste ab imperatoribus uindicari, aut si nec hoc uolunt, cur\nin ueneficos uigorem legum egeri iuste fateantur, in haereticos\nautem atque impias dissensiones nolint fateri, cum in eisdem\niniquitatis fructibus auctoritate apostolica numerentur? an forte\nnec talia potestates istas humanae constitutionis curare permittunt?\npropter quid ergo gladium portat, qui dictus est\nminister dei uindex in iram eis qui male agunt? nisi forte,\nquemadmodum nonnulli eorum sane imperitissimi hoc intellegere\nsolent, de honoribus ecclesiasticis dictum est, ut gladius intellegatur\nuindicta spiritalis quae excommunicationem operatur,\ncum prouidentissimus apostolus consequenti contextione lectionis\nsatis aperiat quid loquatur. illic quippe addidit: propter hoc\nenim et tributa praestatis ac deinde subiunxit: reddite\nomnibus debita: cui tributum tributum, cui\n\n\n\n\n\n\nuectigal uectigal, cui honorem honorem, cui timorem\ntimorem. hoc ergo iam restat, ut istis disputationibus suis\nprohibeant christianos tributa persoluere, cum et dominus talia\nsentientibus Pharisaeis, quos imitantur isti, nummo inspecto\nresponderit: reddite Caesari quod Caesaris est et deo\nquod dei est. hi uero in utroque inoboedientes atque impii\nnec deo reddunt christianum amorem nec regibus humanum\ntimorem, ita caeci et insani, ut, cum schismaticos suos Maximianistas\nper potestates a catholicis imperatoribus missas de\nbasilicis excluserint et ui magna iussionum et auxiliorum cedere\nsibi compulerint, arguant catholicam, si pro ea catholici principes\ntale aliquid fieri praeceperint. ipsi uero Maximianistae,\nantequam essent Maximianistae, id est cum adhuc uno simul\nDonatistarum consortio tenerentur, quae ab eis Rogatus ille\nMaurus per regem barbarum Firmum quam saeua quam acerba\nperpessus sit, recolant et taceant nec conqueri audeant, si quid\nhuiusmodi uel a Primianistis propter suum schisma uel cum\nPrimianistis propter Donatistarum schisma non pro religione\nsacra, sed pro animositate sacrilega patiuntur.\nFortassis enim dicunt grauiora se perpessos a catholicis\nimperatoribus quam isti fecerunt uel per reges barbarorum\nRogatistis uel per iudices catholicorum imperatorum Maximianistis\nuel etiam faciunt per furorem circumcellionum quibuscumque\npotuerint. quasi uero inde quaestio est, utrum grauiora\npatiantur quam faciunt, quod quidem nullo modo concesserim.\nmulta enim eorum saeuissima et acerbissima numerantur, immo\nnumerari non possunt, quae si pauciora essent uel eos in quos\nadmittuntur minus affligerent, eo ipso essent certe grauiora, quod\n\n\n\n\n\n\nnon ab ordinatis potestatibus iubentur, sed extraordinariis furoribus\nadmittuntur. non enim tam multa sunt quae aduersus\nMaximianistas per iudices humanae constitutionis egerunt. in\neo genere actionum ponant, si uolunt, quae etiam ad persequendum\nRogatum Maurum ab eis per Firmum barbarum gesta\nsunt, et illum licet hostem immanissimum Romanorum in legitimis\npotestatibus numerent. sed haec non tam multa sunt, quam\nmulta cotidie per furiosos ebriosorum iuuenum greges quibus\nprincipes constituunt, qui primum tantummodo fustibus, nunc\netiam ferro se armare coeperunt, qui circumcellionum notissimo\nnomine per totam Africam uagantur et saeuiunt, contra omnem\nordinem legum potestatumque committunt. quorum scelera\ncum ad eos deferuntur, fingunt se ignorare tale hominum genus\nuel omnino ad se non pertinere contra quam omnes homines\nnorunt ore impudentissimo affirmant; neque hanc saltem uocem\ntotius orbis accipiunt, multo probabilius ueriusque dicentis\nnescire se quid in Africa gestum sit siue a parte Donati siue\ncontra partem Donati, si licet in ipsa Africa Donatistis episcopis\nDonatistarum circumcellionum uel facta nescire uel dicere\nad se non pertinere.\nSed, ut dicere coeperam, non hoc modo quaeritur, utrum\npatiantur grauiora quam faciunt, sed utrum aduersus haereticos\net schismaticos fieri tale aliquid liceat. si enim dicunt non\nlicere, cur ipsi faciunt? si autem licere fatentur, etiamsi ostendant,\nquod nullo modo possunt, grauiora se perpeti a catholicis\nimperatoribus quam ipsi per iudices eorum uel per reges\nbarbarorum schismaticis suis fecerunt uel per insaniam circumcellionum\nomni generi hominum faciunt, neque hoc mirandum\n\n\n\n\nest, si plus possunt principes quam missi a principibus iudices;\nsi plus possunt Romani imperatores quam barbari reges, et\nsi merito grauiora legibus patitur latro quam contra leges ipse\ncommittit. unde merito constitutionibus iustis grauiora patiuntur\ncircumcellionum mancipes quam faciunt circumcelliones.\net tamen tanta est mansuetudo christiana, ut poenas eorum\nincomparabiliter superent facinora eorum. sed ecce damnauerunt\nin concilio suo Maximianistas trecenti et decem episcopi Donatistae,\nilli autem pertinacia peruersitatis suae basilicis cedere\nnolebant. aditi sunt iudices, concilium eorum proconsularibus\ngestis inditum est. deinde iussum est, ut illi qui tanto episcoporum\nnumero damnati sunt cederent locis. qui facile cesserunt\nnon multa passi sunt, qui autem resistere temptauerunt quemadmodum\nafflicti sint quis ignorat? sed tamen si tanta fuisset\nimmanitas resistentium, ut ad iniurias iudicum perueniret,\nnonne multo acerbiora Romanis legibus paterentur? sic et\ntunc, cum post terminum causae, in qua se isti a catholica\npraeciderunt, consequenter agi coepisset, ut basilicas non tenerent,\net tenerent imperialibus resistendo iussionibus et sic\nresistendo, ut uis illa circumcellionum notissima praeualeret,\naddendo etiam insuper, ut cum donis ecclesiae quos miserat\nimperator per Africam euntes turbulentissimis et saeuissimis\nseditionibus agitarent, tales in eos leges proferebantur, ut ne\nipsas quidem basilicas quae non erant unitatis, sed a separatis\natque in suo iam schismate constitutis fuerant fabricatae,\n\n\n\n\n\n\nretinere sinerentur. qua in re iam suas iniurias potestas regia\nuindicauit. quid enim ualent iuste possidere inimici iustitiae?\nNec pro eis aliquid promulgasse inuenitur nisi\napostata Iulianus, cui pax et unitas christiana nimium displicebat,\nquandoquidem ipsa ei unde impie ceciderat religio displiceret.\ncui quidem isti Donatistae, sicut iudicum gesta testantur\nquibus id quod impetrauerant allegarunt, talibus uerbis supplicauerunt,\nut ei fortasse mitius ad idolorum cultum quidam\ntimore consenserint quam eum isti furore laudauerint. dixerunt\nenim, quod aput eum sola iustitia locum haberet. quid ergo\naliud dixisse repperiuntur nisi uel christianam sanctitatem non\nesse iustitiam, quae aput illum nullum haberet locum, aut\nhonorem daemonum esse iustitiam, qui aput illum primum\nhaberet locum? aliorum autem imperatorum leges quam uehementes\naduersus eos latae sint quis ignorat? in quibus una\ngeneralis aduersus omnes, qui se christianos dici uolunt et\necclesiae catholicae non communicant, sed suis separatis conuenticulis\ncongregantur, id continet, ut uel ordinator clerici\nuel ipse ordinatus denis libris auri multentur, locus uero ipse\nquo impia separatio congregatur redigatur in fiscum. sunt et\naliae iussiones generales, quibus eis uel faciendi testamenta\nuel per donationes aliquid conferendi facultas adimitur uel ex\ndonationibus aut testamentis aliquid capiendi. nam in quadam\ncausa cum homo nobilis imperatoribus supplicasset, quod soror\neius, quae de parte Donati fuerit, cum defungeretur, in nescio\nquos communionis suae et maxime in quendam Augustinum\nepiscopum eorum plurima contulisset, ex illa generali lege\n\n\n\n\n\n\npraeceptum est, ut omnia fratri restituerentur; ubi etiam\ncircumcellionum mentio facta est, si more suo uiolenter obsisterent,\nquo genere auxiliorum et amminiculis repellerentur.\nsic enim noti, sic multis proeliis probati sunt, ut de his et\nsupplex imperatoris et imperator tacere non posset.\nQuae cum ita sint, cum et diuinis et humanis\nlegibus ita damnentur, tanta est tamen mansuetudo christiana,\nut non solum teneant basilicas quas iam praecisi aedificarunt,\nsed nec eas omnes reddiderint unitati quas ab exordio unitas\ntenuit. et cum ipsi Maximianistas de basilicis ad partem Donati\npertinentibus per iudices a catholicis imperatoribus missos\ninstanter excluserint, tamen a multis locis, quos catholica\nante unitas retinebat, nec ipsorum catholicorum imperatorum\nlegibus excluduntur. postremo, si quid forte aliquando immoderatius\nin eos factum est, ut christianam excederet lenitatem,\ndisplicet omnibus frumentis messis dominicae, id est in Christo\nlaudabilibus christians, qui siue centenario siue sexagenario\nsiue tricenario fructu in catholica ecclesia toto orbe succrescunt.\nQuapropter zizania uel paleam catholicae segetis\nnobiscum copiosissime accusent, sed nobiscum ferre patientissime\nnon recusent. qui enim noluit ante tempus eradicare\nzizania et a frumentorum permixtione separare, sinite, inquit,\nutraque crescere usque ad messem. et cum inuolucrum\neiusdem similitudinis quaerentibus discipulis explicaret, non\nait:\\'ager est Africa\\', sed ait: ager autem eat hie mundus.\nper totum ergo mundum seges ista seminata est, per totum\n\n\n\n\n\n\nsuperseminata zizania, per totum crescit utrumque usque ad\nmessem. numquid aut Donatus fuit maior messorum aut eo\ntempore, quo se isti a terrarum orbe separarunt, tempus\nmessis aduenerat, cum idem dominus, ne alicui liceret interpretari\nquod uellet, apertissime dixerit: messis autem\nest finis saeculi, messores autem angeli sunt?\ntales enim messores errare non possunt, ut nec frumenta\npro zizaniis colligant nec pro frumentis zizania redigant. isti\nautem, cum quasi zizania fugiunt, se ipsos esse zizania demonstrarunt,\nin manifestissimo sacrilegio contra sententiam domini\npraedicantes, ut, cum ille dicat: sinite utraque crescere\nusque ad messem, isti per tam magnum agrum id est\ntotum mundum tantummodo zizania crescere, frumenta uero\ndeminuta et in sola Africa remansisse contendant, Christo regi\net principi nostro sacrilegam facientes iniuriam. scriptum est\nenim: in lata gente gloria regis, in deminutione\nautem populi contritio principis. sed iam tempus\nest, quantum existimo, ipsa testimonia scripturarum, quae\nmale interpretando decipiunt imperitos, diligenter attendere\net quantum donat dominus secundum intellectum catholicae\nueritatis aperire.\nQuae tandem uis nisi caecitas et uanitas animi cogit\nhomines clausis ut dicitur oculis tamquam in alterum iacere,\nquod in eum qui iecit continuo redeat eumque ictu reciproco\n\n\n\n\n\n\naffligat intacto illo quem uulnerare uoluerat, sicut isti Donatistae\nde omnibus fere scripturarum testimoniis faciunt, quae\ncum se aduersus nos proferre arbitrantur, uelut ammonere nos\nuidentur, quales eos esse ipsa scriptura conuincat? quid enim\nfacit aliud quod uel pro se uel contra nos Parmenianus putat\nesse quod scriptum est: uae his qui dicunt quod nequam\nest bonum et quod bonum est nequam, qui ponunt\nlucem tenebras et tenebras lucem, qui ponunt id\nquod amarum est dulce et dulce amarum? o stultissimam\ncaecitatem! quid enim tam bonum et tam iocundum\nquam fratres habitantes in unum? quod illi nequam dicunt et\namarum ponunt, qui se ab omnibus fratribus separarunt, dum\nuanas suspiciones suas, ne dicam factiosas calumnias, uel non\nexcitare uel excitatas tolerare noluerunt. qui si ueram paleam\nodissent et ipsi palea non essent, non propter eam se a tritico\ndominico per totum agrum id est hunc mundum seminato et\ncrescente seiungerent.\nExclament itaque quantum possunt: uae his qui dicunt\nquod nequam est bonum et quod bonum est nequam.\nrespondemus: \\'hoc uerum est\\' et addimus aliud: uae his\nqui perdiderunt sustinentiam, dum ponunt lucem tenebras\net tenebras lucem. quid enim lucidius promissis dei, qui\ntemporibus nostris exhibuit quod ante annorum milia praenuntiauit,\nin semine Abrahae, quod est Christus, benedictionem\nomnes gentes habituras, et quid tenebrosius praesumptionibus\nhominum, qui propter temere obiecta et numquam probata\n\n\n\n\n\n\ncrimina traditorum, quae si uera essent numquam deo praeiudicarent\nquominus quod promisit impleret, perisse dicunt\nchristianum nomen de tot gentibus in orbe terrarum et in\nsola Africa remansisse? et hanc praesumptionem suam lucem\ndicunt, promissa uero dei iam ipso effectu rerum inluminata\nmendaciorum tenebris operire contendunt et insuper aduersus\nnos facta sua clamant dicentes: uae his qui ponunt lucem\ntenebras et tenebras lucem. itane lux erat Optatus et\neum tota Africa tenebras appellabat, an eum potius esse tenebras\ntota Africa sentiebat et isti eum lucem uocabant, qui non\nponunt lucem tenebras et tenebras lucem? \\'sed displicebat\\',\ninquiunt, \\'Optatus in communione nostra omnibus bonis\\'. non\nergo eum lucem uocabatis et tamen ei communicabatis. eligite\nitaque quid uelitis, aut non obesse in una communione tenebras\nluci, sed sufficere luci ut tenebras improbet et eas pro\nunitate, si expellere non potest, toleret, atque ita non fuisse\ncausam cur ab innocentibus fratribus, quibus malos certe non\npotuistis ostendere, etiamsi uobis cognitos fuisse dicatis, tenebroso\nschismatis sacrilegio disiungeremini; aut si non sufficit\nluci ut improbet tenebras quas expellere non potest, id est\nsi non sufficit bonis ut improbent malos quos excludere uel\nemendare non possunt, facilius unus Optatus partem Donati\nin una Africa notissimus et apertissimus maculauit quam\nquilibet Afer traditor tot gentes per orbem terrarum, etsi non\ndicam falsis criminibus accusatus, tamen, quod impudentissime\nnegatur, ignotus.\nAccipientes itaque peruerso corde scripturas non eas\nfaciunt obesse nobis, sed sibi, quando ad hoc putant esse\n\n\n\n\n\n\nscriptum: uae his qui dicunt quod nequam est bonum\net quod bonum est nequam, ne paleam frumenta inter\nse tolerent usque ad tempus uentilationis, ut, cum male intellegunt:\nuae his qui dicunt quod nequam est bonum\net quod bonum est nequam, compleatur in eis: uae his\nqui perdiderunt sustinentiam. si autem intellegant in\neos hoc esse dictum, qui opinantes quod malum est bonum\nesse mala committunt uel hi qui talibus laudando atque approbando\nconsentiunt, quae duo genera uno in loco scriptura\ncommemorat dicens: quoniam laudatur peccator in\ndesideriis animae suae et qui iniqua gerit benedicetur,\nrecte intellegent nec turbabuntur, cum et aput ipsos\ninueniuntur mali, nisi quod eos pro Donati parte tolerant quos\npro Christi unitate debuerunt, et per hanc obstinationem animositatis\nsuae coguntur miseri in schismate suo ferre quos\nnorunt, in orbe terrarum accusare quos nesciunt. quisquis\nergo uel quod potest arguendo corrigit uel quod corrigere non\npotest saluo pacis uinculo excludit uel quod saluo pacis uinculo\nexcludere non potest aequitate inprobat, firmitate subportat,\nhic est pacificus et ab isto maledicto quo scriptura\ndicit: uae his qui dicunt quod nequam est bonum\net quod bonum est nequam, qui ponunt lucem tenebras\net tenebras lucem, qui ponunt quod amarum\nest dulce et quod dulce est amarum omnino liber,\nprorsus securus, penitus alienus.\nObiciunt iterum simile aliquid solita caecitate. de\nuobis, inquiunt, dicit scriptura: qui iudicat iustum in-\n\n\n\n\n\n\niustum, iniustum uero iustum, execrabilis aput\ndeum. cur non ista execratio potius in illos cadit, qui\nuniuersum orbem terrarum christianum damnare ausi sunt\ninauditum, in quo tam ingenti hominum numero sine ulla\ndubitatione fuerunt et sunt ab eorum criminibus innocentes?\nhoc ergo modo quod iustum est iudicarunt iniustum, quod\nautem iniustum est iudicarunt iustum, cum Optatum Gildonianum,\ndecennalem totius Africae gemitum, tamquam sacerdotem\natque collegam honorantes in communione tenuerunt.\naut si eum corde improbabant, sed pro pace tolerabant, discant\nnullius pacifici patientiam malo non consentientem ab ullis\nmalis posse maculari, atque ita sentiant, in qua perditione\niaceant qui propter falsa siue uera — non enim hoc nunc\nquaeritur — crimina Afrorum unitatem spiritus in uinculo\npacis non seruant cum orbe terrarum. qui si dicerent: \\'nescimus\nan sint per tot gentes terrarum transmarinarum boni christiani\\',\nimpudentissime dicerent. deus enim perhibet testimonium frumentis\nsuis, quae per totum agrum seminans quamuis cum\nzizaniis a diabolo superseminatis tamen usque ad messem\ncrescere praenuntiauit; unde etsi homines ipsos minus nouimus,\nesse tamen eos ideo nouimus, quia mentiri deum non potuisse\nfide certissima retinemus. cum ergo sacrilega impudentia dicerent:\n\\'nescimus utrum sint in cetero terrarum orbe boni\nchristiani,\\' uideant qua insania dicere audeant — cotidie enim\nnon dubitant dicere —: (scimus non ibi esse christianos\\'. aliud\nest utique \\'nescimus an sint\\', aliud \\'scimus quod non sint\\':\nutrumque infidele et impium est. sed si detestandus est qui\ndicit: \\'nescio an uera dixerit deus\\', quid est ille qui dicit:\n\\'scio quod non uera dixerit deus\\'?\nCerte arbitror quod neminem istorum offendere debeo, si\nDonato deum praeposuero. quantumlibet enim ament Donatum,\nplus timent deum; postremo, quantum ipsi ament Donatum,\nnos nouimus quia solus deus uerax est, omnis autem\nhomo mendax. Christus ergo, qui super omnia deus est\nbenedictus in saecula et qui uerissime de se ipso dixit:\nego sum ueritas, cum serui eius ab eo quaererent, utrum\nuellet eos ire et colligere zizania, sinite, inquit, utraque\ncrescere usque ad messem, Donatus autem dicit zizania\nquidem creuisse, frumenta uero esse deminuta. eligant isti\ncui credant. Christus id est ueritas dicit: ager est hic\nmundus, Donatus autem dicit agrum dei solam Africam\nremansisse. eligant cui credant. Christus id est ueritas dicit:\nin tempore messis dicam messoribus: colligite\nprimum zizania et exponit dicens: messis est finis\nsaeculi, Donatus autem dicit per praecisionem partis suae\nante messem a frumentis zizania separata. eligant cui credant.\nChristus id est ueritas dicit: messores angeli sunt,\nDonatus autem dicit se atque collegas suos hoc fecisse ante\nmessem quod ille dixit angelos in messe facturos. eligant cui\ncredant. certe christianos se dicunt: Christum eis Donatumque\nproponimus. si uerba dant Christo, cor autem Donato, considerent\nqui sint. ego parco, non inuehor, non exaggero, dolorem\nmeum melius premo quam promo. si autem dicunt se Christo\ndare cor suum, Christo ergo credant dicenti quod per totum\nmundum et filii regni crescant et filii maligni, non Donato\ndicenti quod per mundum filii maligni tantummodo creuerint,\nfilii autem boni usque ad solam Africam deminuti sint. quodsi\n\n\n\n\n\n\nChristo credunt, non iam dicimus cum ecclesiis orbis terrarum,\nsed cum ipso euangelio pacem habeant, quod ab igne se conseruasse\nmendaciter iactitant, quia factis non probant.\nIam illud quo pertinet quod idem Parmenianus ex\npropheta Esaia nobis obiciendum putauit: numquid non\nualet manus domini saluos facere aut grauauit\naurem ne exaudiat? sed delicta uestra distingunt\ninter medium uestrum et dei, et propter peccata\nuestra auertit faciem a uobis ne misereatur. manus\nenim uestrae sanguine coinquinatae sunt et digiti\nuestri in peccatis; labia autem uestra locuta sunt\niniquitatem et lingua uestra iniustitiam meditatur.\nnemo loquitur iusta nec est iudicium uerum.\nconfidunt in uanis et locuntur inania, quia parturiunt\ndolorem et pariunt iniquitatem. oua asp idum\neruperunt et telam araneae texunt, et qui erat\nde ouis illis manducaturus conterens inuenit olidum\net in ipso basiliscum. tela eorum non erit ad\nuestiendum neque se operient de operibus suis.\nopera enim illorum opera iniquitatis, pedes autem\neorum ad nequitiam currunt ueloces ad effundendum\nsanguinem, et cogitationes eorum cogitationes\ninsipientium. contritio et miseria in uiis eorum,\net uiam pacis non cognouerunt? quos isto loco scriptura\ndescribit, ubicumque fuerint etiam inter bonos non obsunt\nbonis, sicut non obest palea frumentis, donec ueniat dominus\nareae ferens uentilabrum in manu sua et mundet aream suam,\n\n\n\n\n\n\n\n\n\n\nfrumenta recondat in horreum, paleam uero comburat igni\ninextinguibili; sicut non obfuit bonis tanta multitudo sceleratorum,\nquod per Ezechielem prophetam didicimus, illis uidelicet\nqui gemebant et maerebant facinora populi quae fiebant\nin medio eorum. unde, quia eos corrigere non poterant nec\nab unitate populi dei se ullo modo separare debebant, pro\nmerito innocentissimae tolerantiae suae signari meruerunt et\nin illorum perditorum uastatione atque interitu liberari. uerumtamen\nisti qui haec catholicis obiciunt cur non se respiciunt,\nquorum et cateruae gregum furiosorum huc atque illuc armatae\nferro ac fustibus uolitant et tam crebris ubi potuerint stragibus\nnequaquam in tanta immanitate satiantur, ubi per busta\ncadauerum eorum cum feminis, quae cum illis passim commixtae\ncontra ordinem rerum diuinarum et humanarum diebus\nac noctibus euagantur, tanta feruet ebrietas, ut inde insaniam\ncotidianam non solum alios insectandi, sed etiam se ipsos\npraecipitandi concipiant? horum pedes ad malitiam non currunt\nnec ueloces sunt ad effundendum sanguinem? ab istis non\nrecedit iudicium, qui sibi etiam iniustissimas licentias inordinatae\npotestatis usurpant? istis non fiunt tenebrae, dum\nsustinent lumen in falso martyrio? nonne in media nocte\nambulant et per diem, quandoquidem dicit apostolus: qui\ninebriantur nocte sunt ebrii? nonne isti cadunt in meridie\nquasi media nocte? quod quidem omnium haereticorum\nest, qui rem manifestissimam in luce omnium gentium constitutam\nuidere non possunt, extra cuius unitatem quidquid\n\n\n\n\n\n\noperantur, quamuis magna sollertia et diligentia fieri uideatur,\ntam illis nihil prodest aduersus iram dei, quam nec aranearum\ntelae possunt defendere a frigore.\nQuid ergo de hoc prophetico capitulo ponunt quod in\nipsos retorqueri non possit nisi forte de ouis aspidum, quorum\nmultum meminerat dictator ille sententiae plenarii concilii\ntrecentorum decem, cum ex uniuersis prouinciis Africae conuenerunt?\nhoc certe nunc si uiueret Parmenianus non diceret\nnec ex propheta Esaia poneret aduersus nos: oua aspidum\neruperunt. respiceret enim adiunctum collegio suo Felicianum\nMustitanum et Praetextatum Assuritanum, quos ex numero\ndamnatorum quasi bono pacis, non tamen Christi sed Donati,\nuelut integros denuo receperunt, qui et erant oua aspidum et\neruperant. sic enim eos describunt trecenti decem plenarii\nconcilii ore ueridico, sicut eorum gesta etiam proconsularibus\ngestis allegata testantur. haec enim certe concilii eorum uerba\nsunt: licetenimuiperei seminis noxios partus uenenati\nuteri alueus diu texerit et concepti sceleris\nuda coagula in aspidum membra tardo se calore\nuaporauerint, tamen conceptum uirus euanescenti\numbraculo celari non potuit. nam etsi sero publicum\nfacinus et parricidium suum feta scelerum\nuota pepererunt. haec oua aspidum iam eruperant iamque\nhorribilia et male olentia cum uenenosis fetibus erant ab\neorum communione proiecta, sed erat intus Optatus basiliscus,\nqui nutu quodam regali, quo inter serpentes excellere dicitur,\n\n\n\n\n\n\n\n\netiam proiectos aspides reuocaret. aut si haec pro pace non\nobsunt, quid catholicis obiciunt quos conuincere nequiuerunt,\ncum ipsi receperint quos ore proprio damnauerunt? si haec\npro pace non obsunt, obsunt tamen pro pace Donati, cui\nmultum fauetur in iniuriam pacis Christi, pro quo sacrilegio\nquidquid corporalibus molestiis patiuntur ammonitio dei est\ncauendae damnationis aeternae. nam ipsi uere sanguinem non\nsolum corporaliter per furias circumcellionum, sed etiam\nspiritaliter fundunt, qui orbem terrarum, si possint, rebaptizare\nconantur. aut si solus ille sanguinem fundit, qui carnem mortalem\nuel uulnerat uel uulnere perimit, ille autem non fundit,\nqui seductas animas sacrilegio schismatis perimit, quare in\nschismaticos suos Maximianistas per eandem plenarii concilii\nsui sententiam talia dixerunt: ueloces pedes eorum ad\neffundendum sanguinem, cum ab eis constet corporaliter\nneminem occisum, neminem uulneratum, sed insuper eos ab\nistis multa perpessos, cum de basilicis per iudiciarias potestates\nexcluderentur? qualia multis ante separationem Maximianistarum,\ncum in uno pariter essent, multa fecerunt, eis\nqui priora ex parte Donati schismata fecerant. cui enim umquam\nschismatico suo pepercerunt, qui sibi ab orbe terrarum, cuius\nipsi schismatici sunt, nimis impudenter parci uolunt, cum a\nsola ipsa uera unitate iustissime schismata puniantur, si eo\nmodo ista punienda sunt?\nEt illud quod scriptum est: secundum principem\npopuli sic et ministri ipsius, et qualis rector est\nciuitatis tales et inhabitantes, si intellegerent quo\n\n\n\n\n\n\npertinet, nec nobis obicerent nec ipsi uana iactantia superbirent.\nnos enim, ut hominum spem, quae in solo deo tuta recteque\nsecura est, non in hominibus collocemus, quoniam scriptum\nmeminimus: maledictus qui spem suam ponit in\nhomine, non intellegimus hoc loco principem populi et\nrectorem ciuitatis episcopum significari; non ideo, quia non\npossumus innumerabiles sanctos in catholica episcopos intueri,\nsed ne cuiusquam ut dixi spes hominis in homine collocetur\net, si ei forte contingat in ea uiuere ciuitate, ubi non sit bonus\nepiscopus, arbitretur impune se malum fieri, usurpans ad defensionem\nsuam tam peruerse intellectam istam scripturam quam\nperuerse ab istis intellegitur, et dicens ideo se bonum esse\nnon posse, quia secundum principem populi sic et\nministri eius, et qualis rector est ciuitatis tales\net inhabitantes. contradicitur enim huic errori ueritatis\nore dicentis: quae dicunt facite, quae autem faciunt\nfacere nolite. dicunt enim et non faciunt. habentes\nitaque plebes tales episcopos, qui bona dicant ex cathedra\nMoysi et ea quae dicunt non faciant ex pestilentia sua, si illi\nfaciant ea bona quae dicunt et non faciant mala quae faciunt,\nsicut praecepit dominus, nonne satis indicant non ita intellegendum\nprincipem populi et rectorem ciuitatis quomodo isti\nintellegunt, quia possunt esse populi boni et ubi fuerint episcopi\nmali, sicut potuit esse populus malus ubi fuit Moyses\nprinceps et rector bonus? errantes enim in uerbis sanctarum\nscripturarum et, sicut dicit apostolus, non intellegentes\nneque quae loquuntur neque de quibus affirmant,\n\n\n\n\n\n\nipsi potius secundum peruersitatem intellectus sui magnas\npatiuntur angustias, cum eis dicitur: \\'ergo qualis fuit Optatus,\ntalis fuit et plebs Thamugadensis; et si communione sacramentorum,\nsicut dicitis, contaminantur et illi qui facta mala\nimprobant, etiam illa quae pro pace tolerant unitatis, tales\nestis et uos omnes, qui et illi collegae uestro et illi plebi\ncommunicastis, cum illum tota Africa Gildonis satellitem\nmanifesto gemitu declararet\\'. quem propterea saepe nomino,\nquia ita manifestus apparuit, ut ubicumque fuerit nominatus\nnullus se ignorare respondeat.\nNam ipsi respiciant et recordentur quam multos inter se\nsimiles habeant, quorum par malitia est, sed impar notitia,\net aliquando ueniant ad ueram sententiam istorum uerborum\net intellegant unum populi principem dominum nostrum Iesum\nChristum, cuius ministri sunt boni, et ipsum rectorem ciuitatis\nillius Hierusalem, quae est mater nostra aeterna in caelis. cuius\nrectoris dignitati congruunt habitantes non ad aequalitatem, sed\npro modo suo, quia dictum est- eis sancti eritis, quoniam\n*\\'\net ego sanctus sum, secundum-quandam scilicet imaginis\nsimilitudinem, in quam transformamur de gloria in gloriam\ntamquam a domini spiritu munere illius, qui nos facit\nconformes imaginis filii sui. est et alterius mali populi diabolus\nprinceps et rector eius ciuitatis, quae mystice Babylonia dicitur,\nquoniam principes et rectores tenebrarum harum id est peccatorum\nipsum et angelos eius apostolus Paulus appellat, et\nillius ministri similes eius sunt, quia transfigurant se in\n\n\n\n\n\n\nministros iustitiae, sicut ille in angelum lucis, et inhabitantes\nrectori pessimo in factis similibus congruunt. sed istorum\npopulorum atque ciuitatum tunc erit aperta separatio, cum\nista messis fuerit uentilata; quod donec fiat omnia tolerat\ndilectio frumentorum, ne, dum grana paleam praepropere fugiunt,\na consortibus granis impie separentur. \\'-\nQuid igitur iam ualet ad causam quod isti nobis\nobiciunt, quia per Esaiam dicit dominus de malis sacrificatoribus:\nfacinerosus qui sacrificat mihi uitulum\nquasi qui canem occidat, et qui ponit similaginem\nquasi sanguinem porcinum, et qui o offert thus in\nmemoria quasi blasphemus? haec omnia multo congruentius\nde illis dicuntur, qui contra ecclesiam dei toto sicut\npromissa est orbe diffusam altare sui schismatis erexerunt;\nquod eos sacrilegium omnes inuoluit, et quilibet ubilibet offert\nsacrificium tali corde uel factis, ut haec audire mereatur,\nperniciem sibi infert, non illis bonis qui secundum prophetam\nEzechielem gemunt et maerent peccata et iniquitates quae\nfiunt in medio eorum, quamuis non se inde corporaliter separent;\nunicuique enim tribuit dominus secundum cor suum. nam si\nprimis temporibus non obfuerunt mali sacerdotes uel collegis\nbonis, sicut fuit Zacharias, uel popularibus bonis, sicut fuit\nNathanahel in quo dolus non erat, quanto magis nihil obest\nin unitate christiana episcopus malus uel coepiscopis bonis\n\n\n\n\n\n\nuel laicis bonis, cum iam ille sacerdos in aeternum secundum\nordinem Melchisedec et pontifex noster sedens ad dexteram\npatris interpellat pro nobis, qui traditus est propter delicta\nnostra et resurrexit propter iustificationem nostram.\nnec illud ergo bonis obest, sed offerentibus malis, quod uerissime\ndictum est: dona iniquorum non probat altissimus.\nnon enim dixit: \\'dona eorum qui pro pace iniquos tolerant non\nprobat altissimus\\', cum tamen nec isti ea quae obiecerunt\nprobare potuerint eo tempore quo schisma fecerunt. alioquin\nillis exclusis istos hereditas Christi toto orbe diffusa in communione\ncatholica detineret.\nSacrificia, inquit, impiorum execratio est\ndomino; etenim inique o fferunt illa. iam supra\nresponsum est quia non est iniquus Christus, qui pro nobis\nse ipsum obtulit et noster in caelo mediator est, quo suam\necclesiam gubernante bonis mali non oberunt qui uel ignorantur\nuel pro pace tolerantur, donec ipse ueniat ac separet praemissis\nmessoribus a messe zizania et uentilabro paleas a frumentis.\nquamquam isti, quod saepe dicendum est, falsa crimina obiecerint,\nquae si etiam uera essent bonorum caritati pro unitate\nin unitate omnia toleranti nihil nocerent, si ea forte etiam\ncognita iudicibus ecclesiasticis persuadere non possent. sacrificia\nergo impiorum eis ipsis oberunt qui offerunt impie. nam unum\natque idem sacrificium propter nomen dei, quod ibi inuocatur\net semper est sanctum, tale cuique fit, quali corde ad accipiendum\naccesserit; qui enim manducat et bibit indigne,.\niudicium sibi manducat et bibit. non ait \\'aliis*, sed\n\n\n\n\n\n\n(sibi). qui ergo digne manducat et bibit, gratiam sibi manducat\net bibit. illi ergo uideant utrum digne manducent, qui inter\ntam multos parentes et filios, maritos et uxores, inter tam\nmultos, quod est potissimum, dei heredes et Christi coheredes\ntoto orbe diffusos nefario schismate diuiserunt, cum possent\nutique, si boni essent et uere malos arguerent, fructuose tolerare\npro pace Christi quae perniciose tolerant pro parte Donati.\nIn Exodo. inquit, scriptum est: sacerdotes autem\nqui accedunt ad dominum deum sanctificentur, ne\nforte derelinquat eos dominus, et iterum: et cum accedunt\nministri ad altare sancti, non adducant in se\ndelictum, ne moriantur, et illud in Leuitico: homo qui\nhabuerit maculam et uitium non accedat offerre dona\ndeo. bene quod de ueteribus libris testimonia ista proponunt.\ndicant ergo mihi, cui sancto secundum salutem spiritalem\nobfuerit uel in sacerdotibus uel inter populum constituto malus\naut maculatus sacerdos. ubi erat Moyses et Aaron, ibi murmuratores\nsacrilegi, quos deus semper a facie sua perdere minabatur;\nubi erat Caiphas et ceteri tales, ibi Zacharias, ibi Simeon\net ceteri boni; ubi Saul, ibi Dauid; ubi Hieremias, ubi Esaias,\nubi Danihel, ubi Ezechiel, ibi sacerdotes mali et populi mali;\nsed sarcinam suam unusquisque portabat.\nOmitto dicere quam scelerata superbia dicatur neminem\nesse inter collegas suos uel se ipsum non esse cum aliqua\n\n\n\n\n\n\nmacula et uitio non membrorum, sed quod peius est morum.\nquod ubi agere cum eis coeperimus, respondent interesse qualis\nsit macula et quale uitium, quasi scriptura discreuerit quae\nait: homo qui habuerit maculam et uitium non accedat\nofferre dona deo. nullamne maculam et uitium habuit non\ndico Optatus, sed ipse Parmenianus aut ipse Donatus? sed\ntanto isti amore hominum caeci sunt et corde impudico adulteros\nmentis suae uni legitimo uiro coaequare non dubitant,\nut quod de solo domino Iesu Christo dici potuit etiam in\nDonato perfectum fuisse contendant. quis dabit oculis meis\nfontem lacrimarum? quis congruus huic sceleri gemitus\nconcusso pectore exprimitur? sed interim attendant utrum\nsaltem Optatus habuerit aliquam maculam aut aliquod uitium;\nnon usque adeo caeci sunt, ut et istius uitam omnino immaculatam\net omni uitio carentem fuisse respondeant. cur ergo\naccedebat offerre dona deo et ab eo ceteri coniunctis manibus\naccipiebant, quod maculosus et uitiosus obtulerat? attendant\nin ceteris suis utrum nulla sit macula ebriositas, sed prius\nlegant quibus sceleratis ebriosos apostolus Paulus adiunxerit;\nutrum auaritia nulla sit macula, quam idem apostolus sic\ndetestatur, ut idolorum comparet seruituti.\\'\nQui autem rectissime sapiunt, intellegunt quemlibet\nhominum, quamuis iam pro consortio societatis humanae non\nabsurde dici possit iustissime uiuere, non posse tamen esse\nsine aliquo uitio, quamdiu caro concupiscit aduersus\nspiritum, spiritus autem aduersus carnem, et: qui\n\n\n\n\n\n\nnatus est ex deo non peccat, et: si dixerimus quia\npeccatum non habemus, nos ipsos seducimus et ueritas\nin nobis non est. quamuis enim, in quantum ex deo\nnati sumus, non peccemus, inest tamen adhuc etiam quod ex\nAdam sumus, quia nondum est absorta mors in uictoriam,\nquod etiam in corporum resurrectione promittitur, ut omni\nmodo beati et immaculati et incorrupti simus qui iam secundum\nfidem filii dei sumus, sed secundum speciem nondum\napparuit quod erimus. nondum enim re, sed spe salui\nfacti sumus. spes autem quae uidetur non est spes.\nquod enim uidet quis, quid sperat? si autem quod non\nuidemus speramus, per patientiam exspectamus. quamdiu\nautem per patientiam exspectamus redemptionem corporis\nnostri, non audeamus nos dicere carere omni uitio, ne ipsa\nsuperbia sit immanissimum uitium, et euigilemus aliquando\natque uideamus in sacerdotibus illius temporis, cum corporalia\nuitia uitabantur, illum praefigurari, qui cum esset deus factus\nest homo propter nos, solus uere agnus immaculatus et\nsacerdos sine uitio. ideoque et tunc sacerdos solus intrabat\nin sancta sanctorum, populus autem stabat foris, sicut nunc\nille sacerdos post resurrectionem intrauit in secreta caelorum,\nut ad dexteram patris interpellet pro nobis, populus autem\ncuius ille sacerdos est adhuc foris gemit. nam cum episcopo\nintus est populus et orat cum illo et quasi suscribens ad eius\n\n\n\n\n\n\nuerba respondet \\'amen\\'. usque adeo tunc, quando sine ulla\nmacula et sine ullo uitio, quia non poterant animi, sacerdotum\ncorpora quaerebantur, solus ille praefigurabatur, non isti superbi\net impii, qui fornicante anima non zelant sponso, sed eis se\naudent ostentare pro sponso.\nIn euangelio, inquit, scriptum est: deus peccatores\nnon audiet; sed si quis dominum coluerit et\nuoluntatem eius fecerit, illum audiet. et hic absoluta\nresponsio est. si enim duo simul orent, unus peccator et alter\nqui dominum colit et uoluntatem eius facit, nimirum illum\naudit, illum non audit. quid sibi ergo uult hoc testimonium\nuel quomodo pro se arbitrantur esse proferendum, cum his\nuerbis maxime securi fiant inter malos boni nec ulla causa\ncorporalis separationis existat, ut nefario schismate homines\netiam a bonis per spiritalem discordiam separentur, quandoquidem\npossunt et mali inter bonos non exaudiri propter\ninfidelitatem suam et boni inter malos exaudiri propter fidem\nsuam? deus enim qui cordis inspector est non errat, ut\nalium pro alio uel exaudiat uel repellat. an propterea dicunt\nhaec, ut intellegatur episcopus malus non exaudiri, cum pro\npopulo rogat? quod etsi ita esset, non ideo tamen populus, si\nbonus atque fidelis est, sollicitus esse debet. securos enim\nillos facit illa scriptura quae ait: fratres, haec scribo uobis,\nut non peccetis; et si quis peccauerit, aduocatum\n\n\n\n\n\n\nhabemus ad patrem Iesum Christum iustum, et ipse\nest propitiatio pro peccatis nostris. quam ueraci et pia\nhumilitate dictum sit audiant, si habent aures unde audiant.\nIohannes enim dixerat: haec scripsi uobis, ut non peccetis.\nsi ita sequeretur ut diceret: (et si quis peccauerit, aduocatum\nhabetis ad patrem legum Christum iustum, et ipse est propitiatio\npro peccatis uestris\\', se ipsum a peccantibus quasi\nsegregasse uideretur, ut iam non ei opus esset propitiatio\nquae fit per mediatorem sedentem ad dexteram patris et interpellantem\npro nobis. quod utique non solum superbe, sed etiam\nfalso diceretur. si uero etiam ita diceret: \\'haec scripsi uobis,\nut non peccetis, et si quis peccauerit, mediatorem me habetis\nad patrem, ego exoro pro peccatis uestris\\', sicut Parmenianus\nquodam loco mediatorem posuit episcopum inter populum et\ndeum, quis eum ferret bonorum atque fidelium chriatianorum,\nquis sicut Christi apostolum et non sicut antichristum intueretur?\net tamen isti lacus detriti fumosam istorum superbiam\nferunt et spiritum sanctum continere non possunt, ut seruent\nunitatem spiritus in uinculo pacis et in omnibus orationibus\nsuis de uno mediatore securi sint.\nHomines enim omnes christiani inuicem se commendant\norationibus suis. pro quo autem nullus interpellat, sed ipse\npro omnibus, hic unus uerusque mediator est, cuius typus\nquoniam praefigurabatur in sacerdote ueteris testamenti, nullus\net illic inuenitur orasse pro sacerdote. Paulus autem apostolus,\nquamquam sub capite praecipuum membrum, sed tamen quia\n\n\n\n\n\n\nmembrum est corporis Christi et nouerat non per figuram in\ninteriora ueli ad sancta sanctorum, sed per expressam et redditam\nueritatem in interiora caeli ad sanctitatem non imaginariam\nsed aeternam pro nobis intrasse maximum et uerissimum\nsacerdotem, ecclesiae se orationibus etiam ipse commendat\nnec mediatorem se facit inter populum et deum, ut pro se\norent inuicem omnia membra corporis Christi, quoniam pro\ninuicem sollicita sunt membra et, si patitur unum membrum,\ncompatiuntur omnia membra et, si glorificatur unum membrum,\ncongaudent omnia membra; ac sic oratio pro inuicem membrorum\nomnium adhuc in terra laborantium ascendet ad caput\nquod praecessit in caelum, in quo est propitiatio pro peccatis\nnostris. nam si esset mediator Paulus, essent utique\net ceteri coapostoli eius, ac sic multi mediatores essent nec\nipsi Paulo ratio constaret qua dixerat: unus enim deus, unus\net mediator dei et hominum homo Christus Iesus. in\nquo et nos unum sumus, si seruemus unitatem spiritus in\nuinculo pacis nec propter malos bonos deseramus, sed propter\nbonos malos sufferamus, ne, cum defendere uolumus quod\ntemeraria praesumptione relinquimus incognitos, cogamur\nmaiore scelere damnare inauditos.\nQuid quod etiam inuenitur in scripturis Balaam propheta\nnon de populo Israhel sed alienigena conductus ab inimico,\nut populo dei malediceret, conuersus a domino ad benedicendum,\ncuius uerba omnia bene inprecantis audimus et legimus, et\ncum aliud haberet in uoto, uerba tamen precantis et bona\n\n\n\n\n\n\nsunt et pro populo exaudiuntur a domino. unde non mirum\nest sic uerba bona quae pro populo dicuntur in precibus,\netiamsi a malis dicantur episcopis, exaudiri tamen non pro\nperuersitate praepositorum, sed pro deuotione populorum.\nuerumtamen quod scriptum est in euangelio: deus peccatorem\nnon audit; sed si qui dominum coluerit et uoluntatem\neius fecerit, ipsum exaudiet, non a domino dictum est,\nsed ab illo qui oculos corporis iam quidem restitutos habebat,\nsed ei oculi cordis nondum patebant, unde ipsum dominum\nadhuc prophetam putabat. nam eum postea cognitum dei filium\nsuppliciter adorauit. ipse autem dominus, cum in uno templo\norarent publicanus et Pharisaeus, peccatorem confitentem peccata\nsua magis iustificatum dicit quam Pharisaeum iactantem\nmerita sua, cui similes isti sunt. quamquam enim iustificatus\ndestiterit esse peccator, tamen ut iustificaretur peccator orabat\net peccata confitebatur et exauditus iustificatus est, ut desineret\nesse peccator. non itaque desineret esse peccator, nisi prius\nexaudiretur peccator. quamobrem non quidem omnem peccatorem\nexaudiri, sed tamen non omnem peccatorem non exaudiri ueritas\ntestis est.\nObiciunt etiam quod dictum est in psalmis:\npeccatori autem dicit deus: ut quid exponis iustificationes\nmeas et assumis testamentum meum per os\ntuum? tu autem odisti disciplinam et abiecisti sermones.\n\n\n\n\n\n\nmones meos retro. si uidcbas furem, concurrebas cum\neo et cum moechis particulam tuam ponebas. sedens\naduersus fratrem tuum detrahebas et aduersus filium\nmatris tuae ponebas scandalum. sed aperiant aliquando\naures cordis et desinant esse non intellegentes neque quae\nlocuntur neque de quibus affirmant. attendunt enim\ndictum peccatori: ut quid exponis iustificationes meas\net assumis testamentum meum per os tuum? et non\nintellegunt ad hoc dictum, ut sciat nihil sibi prodesse uerba\ndei quae ore pronuntiat, si quod dicit ipse non facit, uerumtamen\naliis prodesse qui etiam per malos audiunt et faciunt.\nquod dominus imperat, ipse dominus in euangelio docet dicens\nde Pharisaeis: cathedram Moysi sedent. quae dicunt\nfacite, quae autem faciunt facere nolite. dicunt enim\net non faciunt.\nAtque utinam uellent in his uerbis, quae de psalmo\nmeminerunt, se tamquam in speculo intueri, quomodo proiciant\nsermones dei retro qui populis pronuntiant pacem et non\namant pacem, quomodo oderint disciplinam qui damnare audent\norbem inauditum et, quia pro merito, immo longe minus\nmerito pro tanti furoris audacia secundum diuinae misericordiae\ndisciplinam temporales molestias patiuntur, non peccata sua\npuniri confitentur, sed merita coronari gloriantur. eos sane\ncum fure concurrisse non dico, quia fure peior est raptor,\nquod esse undique conclamabatur Optatus. an cum moechis\n\n\n\n\n\n\nparticulam suam forte non ponunt, qui greges ebrios sanctimonalium\nsuarum cum gregibus ebriis circumcellionum die\nnoctuque permixtos uagari turpiter sinunt? an non sedentes\naduersus fratres suos detrahunt, qui propter quosdam, quos\nconuincere nequiuerunt, in hereditate Christi toto terrarum\norbe diffusa contendunt non esse christianos, atque ita aduersus\nfilium matris suae, id est paruulum adhuc in fide et sacramentorum\nlacte nutriendum, perniciosissimum scandalum\nponunt, dum nesciens adhuc sequi deum patrem infirmus\nsequitur hominem et simulata atque adumbrata specie ueritatis\ninlectus ab unitatis compage crudeli laceratione diuellitur?\nsed si eis, qui mala non faciunt in eadem parte, mala facta\ndisplicent ceterorum nec obesse sibi aliena scelera credunt,\nquae in medio sui fieri gemunt et maerent, cur in communi\nsacrilegio schismatis perniciose tolerant quod fructuose tolerare\nin unitatis integritate potuerunt? possunt enim dicere, si tamen\niam ipsis rebus experti euigilant aliquando, possunt dicere mala\nsingulorum ceteris non obesse qui nec faciunt nec approbant\ntalia; non autem singulorum malum esse schismatis sacrilegium,\nsed ad omnes eos pertinere qui catholicae non communicant\nunitati facillime possunt conuinci, etiamsi difficillime confiteri.\nqua enim causa in eorum communione ad alios non pertinent\ncrimina aliorum, ea causa schisma crimen est omnium, quia,\ncum se inter ipsos suos aliorum sceleribus maculari non posse\niam dicunt, simul fateantur necesse est non se habuisse causam\ncur ab unitate discederent, ubi eos non possent aliorum scelera\nmaculare, et propterea scelere schismatis apertissimo tamquam\nuno mortifero uinculo pariter conligantur.\nAt enim prophetauit Hieremias. quid prophetauit\nHieremias? non habere, inquit, uerum baptismum cos qui\nrelinquunt deum.. ait enim. expectauit caelum super istud\net exhorruit multo uehementius, dicit dominus, quoniam\nduo nequam fecit populus iste. me dereliquerunt\nfontem uitae et effoderunt sibi lacus detritos qui non\npossunt aquam portare; et iterum: facta est mihi, inquit,\nsicut aqua mendax non habens fidem; et illud quod\nscriptum est: qui baptizatur a mortuo quid proficit\nlauatio eius? et illud in psalmis: oleum peccatoris non\ninpinguet caput meum; et iterum alibi: muscae morit\\'ltrae\nexterminant oleum suauitatis; et alibi: sanctus\nenim spiritus disciplinae effugiet fictum et auferet\nse a cogitationibus quae sunt sine intellectu. haec\nomnia si eo modo intellegenda sunt quo ab istis intelleguntur,\nnec nobis nec ipsis conquadrat ratio ueritatis. si autem alio\nmodo intellegenda docuero, soli sua prauitate turbantur et,\nut non turbentur, ad catholicum refugiunt intellectum, et unde\ninueniunt exitum responsionis, inde inretiuntur crimine schismatis.\nhabent enim certe etiam ipsi — non dicam: \\'tales\nsunt\\', sed hoc dicam quod uel fatentur uel insanissime negant\n— habent ergo et ipsi derelinquentes deum qui est fons aquae\nuiuae, hoc est inique uiuentes. neque enim pedibus ac non\n\n\n\n\n\n\ncorde relinquitur deus. habent etiam mendaces et non habentes\nfidem, id est aliud profitentes et aliter conuersantes. habent\nutique mortuos. si enim sexui delicatiori et infirmiori delicias\nnon concedit apostolus dicens de uidua: quae autem in\ndeliciis agit uiuens mortua est, quaerant utrum nulli\naput se uiri et, quod est amplius, praepositi uel ministri\nuiuant in deliciis, atque ita si audent renuntient se mortuos non\nhabere et meliores esse quam illa (est) ecclesia, cuius angelo\nin figura praepositorum uel animarum dicitur quod non uiuat\nsed mortuus sit, et tamen inter septem ecclesias numeratur\nnec ei diuisae a compage corporis Christi, sed in unitate\nperseueranti praecepta uitae insuper dantur. omitto quod in\nconcilio suo aduersus Maximianistas dixerunt: Aegyptiorum\nadmodum exemplo pereuntium funeribus plena sunt\nlitora. de quorum numero mortuorum nunc intus est Felicianus\nqui adhuc mortuus baptizat, aut si iam reuixit, habet\nsecum illos quos mortuus in schismate baptizauit. habent certe\npeccatores. nam si interrogentur quicumque sibi in ipsis magni\nuidentur, etiam se ipsos peccatores esse non negant. neque\nenim non tundunt pectora sua aut cum id faciunt simulate\nfaciunt — quod si ita est, certe uel tunc infeliciter peccant\npopulos suos simulata humilitate fallentes -- aut non dicunt in\noratione dominica: dimitte nobis debita nostra, sicut et\nnos dimittimus debitoribus nostris. quod utique non de\n\n\n\n\n\n\n\n\nillis peccatis dicitur quae in baptismi regeneratione dimissa\nsunt, sed de his quae cotidie de saeculi amarissimis fluctibus\nhumanae uitae infirmitas contrahit, quibus curandis medicamenta\npraebentur elemosynarum, ieiuniorum et orationum, ut\nin oratione dicatur quod in elemosynis agitur. nam et peccatum\nquod in te alter admisit dimittere, ut et tibi dimittat deus,\nmagnum opus misericordiae est. quodsi hoc in oratione ficte,\nnon ueraciter dicunt, putantes se non habere quod eis dimittat\ndeus, id ipsum est inexpiabile sacrilegium, ea ipsa est impia\net uesana superbia, quod est certe immane peccatum. nam de\nmorituris muscis quid dicam, quando in eis non adhuc morituros,\nsed iam mortuos multipliciter inueniri, siue fateantur\nsiue conuincantur, ostendimus? fictos uero quos fugit spiritus\nsanctus disciplinae et sine intellectu perdite uiuentes quam\nmultos inter se habeant, secundum ea quae supra dicta sunt\ncogitent. nam et quicumque ibi latent mali — quod uel eo\ncertum est, quod saepe proditi conuictique damnantur non de\nrecentibus tantum factis, sed etiam de uetere consuetudine\nflagitiorum qui astutissima fictione diu celari potuerunt — hi\nutique magis ficti sunt qui se bonos fingendo decipiunt.\nSi ergo sic sunt ista intellegenda ut isti intellegunt,\nquomodo eis ratio subsistere poterit, cur aput eos qui male\nuiuendo derelinquunt deum, siue lateant siue noti sint, non\nfiunt lacus detriti qui continere non ualent aquas, si hoc loco\nsacramentum baptismi intellegendum est? cur autem mendaces\net infideles eorum non aquam mendacem sed ueracem uel dare\n\n\n\n\n\n\nuel habere creduntur? cur ab illorum mortuis qui baptizantur\nproficit aliquid lauatio eorum? cur peccatores eorum inpinguant\noleo capita aliena? quid ibi muscae moriturae uel mortuae\nmeruerunt, ut non exterminent oleum suauitatis? quo priuilegio\nmuniuntur quicumque ibi ficti sunt, id est iustitiae pelle\nobtegunt lupum, ut non eos fugiat sanctus spiritus disciplinae?\naut si fugit eos sanctus spiritus, quomodo per eos baptizatis\ndatur? hic enim dici non potest quod solent ineptissime atque\nimpudentissime dicere, tunc posse a malo baptizari quemquam,\nsi lateat malitia baptizantis. qui enim fictus est, tanto magis\nfictus est quanto magis latet. ab hoc igitur cum se auferat\nspiritus sanctus, quae spes erit baptizati, si baptizantis hominis\nmeritum in illa dei gratia cogitandum est? hic omnino quid\nrespondeant non inueniunt, quia malos apertos habere se negant.\nin quo quidem apertissime conuincuntur. sed quid ad nos?\nsatis est nobis ad necessarium articulum causae, quod fictos\nbonos, id est occultos malos esse aput se negare non possunt.\nper multos enim redarguuntur, qui cum ibi perditis et sceleratis\nmoribus uiuerent et per ipsam fictionem diu latuissent, aliquando\nproditi expulsi sunt. si ergo nolunt credamus adhuc\nibi esse aliquos tales,, illi certe qui eiecti sunt, cum illic in\neadem fictione laterent et eos fugeret sanctus spiritus de quo\nscriptum est: sanctus enim spiritus disciplinae fugiet\nfictum, quomodo baptizare potuerunt? cur non recensentur\nsaltem qui uiuunt, ut accipiant baptismum, quem utique a\nfictis quos deserebat spiritus sanctus accipere nequiuerunt?\n\n\n\n\n\n\nsi autem dicunt: spiritus quidem sanctus daturis fingentibus\ndeerat iustifieandis, sed accepturis credentibus aderat abluendis\nper ineffabilem efficaciam potentiae suae, utrumque facile\nualens, illos fugere istos fouere, illos culpare istos mundare,\nquam pro se quaestionem soluunt, simul cernant solutam esse\npro nobis.\nQuod autem intellegitur in hac sententia sanctae scripturae,\nquam certe ipsi non intellegentes et quasi pro suis\npartibus proponentes ad se ipsos conuincendos ingerunt nobis,\nhoc paene in omnibus talibus quaestionibus intellegendum\nammonemus, quia scilicet omnia sacramenta, cum obsunt\nindigne tractantibus, prosunt tamen per eos digne sumentibus,\nsicut et uerbum dei, unde dictum est: quae dicunt facite,\nquae autem faciunt facere nolite. nam fodere lacus detritos,\nqui continere non ualent aquas, quid me prohibet sic intellegere,\nid esse conuerti ad uoluptatem terrenam et non posse sustinere\nspiritum sanctum, quem nomine aquae in euangelio significari\nquis quoquo modo christianus ignorat? item aqua mendax non\nhabens fidem potest intellegi non falsum baptisma, sed populus\nmendax et infidelis non adnumeratis ueracibus et fidelibus,\nsed. in his solis qui mendaces et infideles sunt. nam populos\naliquando significari uocabulo aquarum legant Apocalypsin et\nnon calumnientur sibi prius potiusque quam nobis. sic enim\ndicitur Iohanni: aquas quas uidisti, super quas sedet\nmeretrix illa, populi et turbae sunt et gentes et linguae.\net quod scriptum est: qui baptizatur a mortuo quid ei\n\n\n\n\n\n\nprodest lauatio eius, ut interim differam diligentiorem\nistorum uerborum inquisitionem, tutissime accipio paganorum\nbaptismata esse denotata, quia homines et a iustitia et ab ista\nuita mortuos colunt, in quorum nomine baptizant. quamuis\nenim et ipsi sacerdotes per impietatem mortui dicantur, non\ntamen propter eos sic intellegitur, sed propter mortuos deos\neorum, in quorum significatione dicitur: deus noster deus\nuiuus. quapropter etsi aput christianos sunt aliqui praepositi\nuel ministri per iniquitatem et impietatem suam mortui, uiuit\ntamen ille de quo dictum est in euangelio: hic est qui\nbaptizat, quia, sicut dicit apostolus, Christus surgens a\nmortuis \\\\.am non moritur et mors ei ultra non dominabitur.\noleum uero peccatoris apertissime psalmus ipse\nindicat quemadmodum intellegendum sit. ait enim: emendabit\nme iustus in misericordia et arguet me; oleum\nautem peccatoris non inpinguabit caput meum. unde\nmanifestum est oleo peccatoris blanditias adulatoris esse significatas,\nquibus repudiatis et detestatis eligit a insto emendari\net argui, quia hoc iustus non fallaci lenitate adulationis, sed\nueraci asperitate obiurgationis faciens multo magis misericorditer\nfacit. unde est et illud in Apocalypsi: ego quem\namo arguo et castigo, et illud aput Salomonem: meliora\nsunt uulnera amici quam uoluntaria oscula inimici,\net multa repperiuntur huiusmodi. oleum uero suauitatis, odorem\nscilicet bonum per famam bonam christianorum, illi exterminant,\n\n\n\n\n\n\nqui male uicturi et ad mortem suarum iniquitatium redituri\nmagna multitudine inruunt, ut eis per baptismum peccata\ndonentur et ad ea denuo reuertantur. nam propter numerositatem\nmuscis esse arbitror comparatos. sed eis exterminant\noleum suauitatis, qui non ipsam dei gratiam, sed hominum\nmores intuentur et quoniam, sicut grana inter paleam non\nuidentur, ita pie uiuentes inter iniquorum turbas non facile\napparent, carnaliter offensi a percipienda salute sempiterna\nsiue tardantur siue omnino resiliunt. esse autem bonum odorem\nin bona fama recte uiuentium christianorum apostolus docet\ndicens: Christi bonus odor sumus in omni loco. contra\nilli, quibus dicitur: nomen enim dei per uos blasphematur\nin gentibus, utique oleum suauitatis exterminant. sic ergo\nhabent ista sinceriores alios intellectus, quos si sequantur\netiam ipsi ab earum quaestionum expediuntur angustiis. illorum\nautem intellectus, si a nobis non confirmetur, ipsos solos, si\nuero a nobis confirmetur, utrosque nostrum implicat.\nQuid opus est iam plura discutere? nisi forte illud\nmouebit, quod, cum probare Parmenianus uellet carnales\nhomines non posse spiritales filios procreare, addidit ex euangelio\ntestimonium: quod natum est de carne caro est et\nquod natum est de spiritu spiritus est. quasi nos dicamus\nper se ipsum quemlibet hominem spiritales filios generare et\nnon per euangelium, in cuius praedicatione spiritus sanctus\noperatur ad gignendos in baptismo filios spiritales, etiam cum\nfugit fictum ministrum, sicut supra didicimus. ideoque apostolus\ncum filiis talibus loqueretur, si dixisset: ego uos\n\n\n\n\n\n\ngenui nec addidisset: in Christo Iesu per euangelium,\nnullo modo se quisquam fidelium de illo natum religiose fateretur.\neuangelium autem fur quoque ludas sine detrimento\ncredentium praedicauit, et fictos eorum id est occultos malos,\nsicut ipsi quoque concedunt, cum fugiat spiritus sanctus, per\neorum tamen ministerium gigni spiritales filios asserunt. nam\nquis ferat tantam dementiam, ut, cum forte carnalem uocet\nhominem de coniuge filios procreantem, spiritalem appellet\nadulterum? \\'absit\\', inquit, ut hoc sentiam\\'. quomodo ergo\nadulter latens, cum aput eos praepositus esset, spiritales potuit\nfilios propagare, si carnales hoc facere non possunt? an forte\ntunc per manus eius uel Christus uel spiritus sanctus uel forte\nangelus baptizauit? si ergo tunc homo baptizat, cum baptizator\nmanifestus est bonus, cum uero baptizator latet malus, tunc\ndeus baptizat aut angelus et unusquisque spiritaliter talis\nnascitur qualis fuerit a quo baptizatur, optent qui desiderant\nbaptismum, ut homines per quos baptizantur non sint manifesti\nboni sed latentes mali, ut sic deo uel angelo baptizante\nsanctius renasci mereantur. hanc absurditatem si cogitant\neuitare, per quemlibet hominem, cum quisque Christi baptismo\nbaptizatur, Christum baptizare fateantur de quo solo dictum\nest: hic est qui baptizat in spiritu sancto.\nNam illud ex euangelio: sicut misit me pater, et\nego mitto uos. haec cum dixisset, insufflauit et ait\nillis: accipite spiritum sanctum. si cui dimiseritis\npeccata dimittentur et si cui tenueritis tenebuntur\ncontra nos esset, ut cogeremur fateri ab hominibus hoc, non\nper homines fieri, si, posteaquam dixit: et ego mitto uos,\n\n\n\n\n\n\ncontinuo subiecisset: si cui dimiseritis peccata dimittentur\net si cui tenueritis tenebuntur. cum uero interpositum\nest: haec cum dixisset, insufflauit et ait illis:\naccipite spiritum sanctum et deinde inlatum per eos uel\nremissionem uel retentionem fieri peccatorum, satis ostenditur\nnon ipsos id agere, sed per eos utique spiritum sanctum, sicut\nalio loco dicit: non enim uos estis qui loquimini, sed\nspiritus sanctus qui in uobis est. spiritus autem sanctus\nin ecclesiae praeposito uel ministro sic inest, ut, si fictus non\nest, operetur per eum spiritus et eius mercedem in salutem\nsempiternam et eorum regenerationem uel aedificationem, qui\nper eum siue consecrantur siue euangelizantur, si autem fictus\nest, quoniam uerissime scriptum est: sanctus enim spiritus\ndisciplinae fugiet fictum, desit quidem saluti eius et\nauferat se a cogitationibus eius quae sunt sine intellectu,\nministerium tamen eius non deserat, quo per eum salutem\noperatur aliorum. propter hoc apostolus ait: si enim uolens\nhoc facio, mercedem habeo, si autem inuitus, dispensatio\nmihi credita est, id est (illis prodest quibus hoc dispenso,\nnon mihi qui fictus sum). qui enim inuitus facit propter\ncommoda gaudiaque carnalia, quae si aliter habere posset illud\ndesereret, ipse utique fictus est, ideoque non ait: (si inuitus\nfacio, nihil prosum eis erga quos facio\\', sed se tantum a\nmercede salutis alienat, non etiam illos quibus cibaria dominica\netiam malus seruus impendit. quia uero non erat talis apostolus,\nsed talis potius ut uolens faceret, id est gratuitam gratiam\npietate casti cordis erogaret, etiam mercedem eius per eum\n\n\n\n\nspiritus sanctus operatus est, quam, sicut ipse dicit, reddet ei\ndominus in illo die iustus iudex. illos uero qui euangelium\n- annuntiabant non caste, qui non quidem aliud nisi ueritatem,\nid est Christum, tamen non ueritate cordis sui sed per occasionem\ncommodorum suorum annuntiabant, sinit eos annuntiare\net gaudet non utique illis, sed eis qui per eos salui fiebant\ntenentes praeceptum dicentis: quae dicunt facite, quae autem\nfaciunt facere nolite. dicunt cnim et non faciunt. sic\nenim apostolus ad Philippenses loquitur: quidam quidem,\ninquit, per inuidiam et contentionem, quidam uero et\nper bonam uoluntatem Christum praedicant; quidam\nex caritate, scientes quoniam in defensione euangelii\npositus sum; quidam uero et per contumaciam Christum\nannuntiant non caste, existimantes tribulationem\nsuscitari uinculis meis. quid enim, dum omni modo\nsiue occasione siue ueritate Christus annuntietur? et\nin hoc gaudeo, sed et gaudebo. numquid permitteret eos\npraedicare Christum, quamuis euangelii ueritatem non in ueraci\ncordis sui castitate praedicarent, numquid de talium praedicatione\ngauderet, nisi sciret quod illis quidem perniciosum\nesset rem castam non caste annuntiare, illis autem salubre\nqui bona et uera per eos audientes proficerent ad salutem?\nnam ubi non Christus qui ueritas est, sed falsitas et mendacium\npraedicatur, apertissime prohibet ad Galatas dicens: si quis\nuobis euangelizauerit praeter id quod accepistis, anathema\nsit, itemque ad Timotheum: sicut rogaui te, inquit,\nut sustineres Ephesi, cum irem in Macedoniam, ut\n\n\n\n\n\n\ndenuntiares quibusdam ne aliter docerent. illos autem\ninuidos, contentiosos, contumaces, non castos, occasionem\nquaerentes satiandae suae malae uoluntatis, quia sic eorum\nfictionem fugiebat spiritus sanctus, ut eorum non desereret\nministerium quo per eos Christus praedicabatur, non solum\npermittit ut faciant, sed etiam gaudet quia faciunt.\nHaec de scripturis sanctis documenta proferimus, ut\nappareat non facile quicquam esse grauins sacrilegio schismatis,\nquia praecidendae unitatis nulla est iusta necessitas, cum sibi\nnequaquam spiritaliter nocituros malos ideo tolerent boni, ne\nspiritaliter seiungantur a bonis, cum disciplinae seueritatem\nconsideratio custodiendae pacis refrenat aut differt; quam tamen\nsecuritas exserit, cum apparet sine uulnere schismatis ad\nsalubrem correctionem posse aliquid ecclesiastico iudicio uindicari.\nmagis enim nos dicimus: nomen domini eorum est\nqui eum metuunt, quamuis permixti sint turbis eorum qui\neum non metuunt, et illud quod apostolus ait: nouit dominus\nqui sunt eiuset recedat ab iniustitia omnis qui inuocat\nnomen domini. si enim bono pacis, ne ante tempus cum\nzizania colliguntur eradicetur simul et triticum, necessitate\ncogitur quisquam esse inter iniustos, recedat tamen ab iniustitia,\net securus inuocat nomen domini. simul enim et ab\niniustis recedit et ab eis exit atque separatur interim corde,\nut etiam corpore a talibus in fine separari mereatur.\nEt illud quod scriptum est: non est speciosa\nlaus in ore peccatoris, in ore certe fidelium utique speciosa\n\n\n\n\n\n\nest. sic autem unicuique est os proprium sicut unicuique est\nonus proprium, nec quisquam sine consensione sui cordis ex\nore uulneratur alieno. cum autem dei praedicatio peccatoris\nore procedit, quaerendum est cuiusmodi peccatorem hoc loco\nscriptura significare uoluerit. nam et publicanus qui iustificatus\nest magis quam ille Pharisaeus utique peccator erat. si enim\nuera peccata eius non erant, falsa erat confessio peccatorum;\nsi autem uera erat illa confessio propter quam iustificari etiam\nmeruit, procul dubio uera erant peccata. hoc etiam de oratione\nsancti Danihelis uerissime dixerim, qui profecto ueraciter ait:\ncum orarem et confiterer peccata mea et peccata\npopuli mei. in cuius ergo peccatoris ore speciosa laus non\nest nisi maxime mendacis et ficti, quem fugiet spiritus sanctus\ndisciplinae? qui tamen cum loquitur ueritatem, non in eius\nore speciosa est, quia non ei tribuitur cuius particeps non\nest; sicut speciosa non erat prophetia in ore Caiphae pontificis\nsacerdotum qui nesciuit quid dixit, sed cum esset pontifex\nprophetauit. sed tamen per se ipsam speciosa dei laus est in\nauribus audientium et corde credentium.\nQuin etiam ex apostoli sententia male usurpata\nuelut insultare audet Parmenianus eis, quos negat habere\nbaptismum et propterea dicit dare non posse. quid enim\nhabes, inquit, quod non accepisti? quod ut omittam unde\net quare dicat apostolus, quod ipsius epistulae contextione\n\n\n\n\n\n\ndeclaratur, si hoc de baptismo uult intellegi et si ille dare\nnon potest qui non habet, ille autem non habet qui non\naccepit, ut ei aliquo modo suffragetur quod scriptum est:,\nquid enim habes quod non accepisti?, quaero utrum non\nhabeat qui aput ipsos accepit. si dixerint: \\'habet\\', quaero\nutrum amittat si ab ipsis recesserit. si dicunt: \\'amittit1.baptizandus\nest iterum si redierit, ut ei possit restitui quod\namisit. si autem hoc non fit nec quisquam dicit esse faciendum,\nnon ergo amiserat. porro si accepit et non eo caruit, habet\nutique quod accepit, et ideo non ei potest dici secundum\nistorum intellectum: quid enim habes quod non accepisti?\nrefer nunc animum ad ipsam originem schismatis. qualemlibet\nexistiment Caecilianum quem nos credimus innocentem, procul\ndubio in unitate baptizatus erat; nondum enim facta erat ista\ndiuisio. ponamus, sicut illi uolunt, quod ab unitate ipse recesserit;\nnon amisit utique quod acceperat. non enim, si rediret,\nbaptizaretur iterum, ut reciperet quod amiserat. porro si eo\nquod acceperat non caruerat, id utique habebat. nec ipsi ergo\ndici potuit ex istorum prauo intellectu: quid enim habes\nquod non accepisti? multo minus hoc dici potest ei qui\nper Caecilianum a domino accepit. cur enim non potuit homo,\nqui non coniunctus est uobis, id quod non habebat accipere\nper eum, qui non amisit cum recessit a uobis? quanto ergo\nimpudentius dicitur orbi terrarum: quid enim habes quod\nnon accepisti? unde ipsius sacramenti conexio in Africam\nuenit, qui per nullius traditoris facinus potuit amittere promissionem\ndei apertissima pollicitatione dicentis ad Abraham:\nin semine tuo benedicentur omnes gentes, etiamsi isti\n\n\n\n\n\n\nnon impii calumniatores fratrum, sed ueri examinatores criminum\nfuissent.\nNam illud quod quidam eorum ueritate conuicti dicere\ncoeperunt: baptismum quidem non amittit qui recedit ab\necclesia, sed ius dandi tamen amittit, multis modis apparet\nfrustra et inaniter dici. primo quia nulla ostenditur causa, cur\nille, qui ipsum baptismum amittere non potest, ius dandi\npossit amittere. utrumque enim sacramentum est et quadam\nconsecratione utrumque homini datur, illud cum baptizatur,\nillud cum ordinatur, ideoque in catholica utrumque non licet\niterari. nam si quando ex ipsa parte uenientes etiam praepositi\nbono pacis correcto schismatis errore suscepti sunt, etiamsi\nuisum est opus esse ut eadem officia gererent quae gerebant,\nnon sunt rursus ordinati, sed sicut baptismus in eis ita ordinatio\nmansit integra, quia in praecisione fuerat uitium quod\nunitatis pace correctum est, non in sacramentis, quae ubicumque\nsunt ipsa sunt. et cum hoc expedire iudicatur ecclesiae, ut\npraepositi eorum uenientes in catholicam societatem honores\nsuos ibi non administrent, non eis tamen ipsa ordinationis\nsacramenta detrahuntur, sed manent super eos. ideoque non\neis in populo manus imponitur, ne non homini, sed ipsi sacramento\nfiat iniuria. et si quando ignoranter fit nec animose\ndefenditur factum, sed pie corrigitur cognitum, uenia facilis\\'\nimpetratur. deus enim noster non est dissensionis deus,\nsed pacis, nec ecclesiae sacramenta eius in eis qui ab ecclesia\nrecesserunt, sed ipsi qui recesserunt inimici sunt. sicut autem\nhabent in baptismo quod per eos dari possit, sic in ordinatione\nius dandi; utrumque quidem ad perniciem suam, quamdiu\n\n\n\n\n\n\ncaritatem non habent unitatis. sed tamen aliud est non habere,\naliud perniciose habere, aliud salubriter habere. quod non\nhabetur, dandum est cum opus est dari; quod uero perniciose\nhabetur, per correctionem depulsa pernicie agendum est ut\nsalubriter habeatur.\nQuamquam etsi laicus aliqua pereuntis necessitate compulsus\ndederit, quod cum ipse acciperet quomodo dandum\nesset addidicit, nescio utrum quisquam pie dixerit esse repetendum.\nnulla enim cogente necessitate si fiat, alieni muneris\nusurpatio est; si autem necessitas urgeat, aut nullum aut\nueniale delictum est. sed et si nulla necessitate usurpetur et.\na quolibet cuilibet detur, quod datum fuerit non potest dici\nnon datum, quamuis recte dici possit inlicite datum. inlicitam\nergo usurpationem corrigit reminiscentis et paenitentis affectus.\nquodsi non correxerit, manebit ad poenam usurpatoris quod\ndatum est, uel eius qui inlicite dedit uel eius qui inlicite\naccepit, non tamen pro non dato habebitur. neque ullo modo per\ndeuotum militem quod a priuatis usurpatum est signum regale\nuiolabitur. si enim aliqui furtim et extraordinarie non in monetis\npublicis aurum uel argentum uel aes percutiendo signauerint,\ncum fuerit deprehensum, nonne illis punitis aut indulgentia\nliberatis cognitum regale signum thesauris regalibus congeretur?\naut si quisque siue desertor siue qui numquam omnino militauit\nnota militari priuatum aliquem signet, nonne ubi fuerit\ndeprehensus ille signatus pro desertore punitur et eo grauius,\nquo probare potuerit numquam se omnino militasse, simul\nsecum punito, si eum prodiderit, audacissimo signatore? at\nsi forte illum militiae characterem in corpore suo non militans\n\n\n\n\npauidus exhorruerit et ad clementiam imperatoris confugerit\nac prece fusa et impetrata uenia militare iam coeperit, numquid\nhomine liberato atque correcto character ille repetitur\nac non potius agnitus adprobatur? an forte minus haerent\nsacramenta christiana quam corporalis haec nota, cum uideamus\nnec apostatas carere baptismate, quibus utique per paenitentiam\nredeuntibus non restituitur et ideo amitti non potuisse iudicatur?\nan ducenda de militia similitudo non fuit, cum apostolus et\nde agonisticis certaminibus ducat et aperte clamet: nemo\nmilitans deo implicat se negotiis saecularibus, ut\nplaceat cui se probauit?\nEt haec quidem alia quaestio est, utrum et ab his, qui\nnumquam fuerunt christiani, possit baptismus dari, nec aliquid\nhinc temere adfirmandum est sine auctoritate tanti concilii, quantum\ntantae rei sufficit. de his uero, qui ab ecclesiae catholicae\nunitate separati sunt, nulla iam quaestio est, quod et habeant\net dare possint et perniciose habeant pernicioseque tradant\nextra uinculum pacis. hoc enim iam in ipsa totius orbis unitate\ndiscussum consideratum perspectum atque firmatum est.\nsed si nos male facimus, ipsi explicent, quomodo sacramentum\nbaptizati non possit amitti et sacramentum ordinati possit\namitti, quoniam dicunt: recedens ab ecclesia baptismum quidem\nnon amittit, ius dandi tamen amittit. si enim utrumque sacramentum\nest, quod nemo dubitat, cur illud non amittitur et\nillud amittitur? neutri sacramento iniuria facienda est. si\nsancta malos fugiunt, utrumque fugiat; si sancta in malis\n\n\n\n\n\n\n\n\n\n\ninuiolabiliter manent, utrumque maneat. si dixerint: \\'baptismus\nin sola uera ecclesia recte datur\\', respondetur eis: \\'baptismus\nin sola uera ecclesia recte habetur\\'. cur non potest dari ubi\nnon recte datur, cum possit haberi ubi non recte habetur? an\nquia non habere aliud est, aliud non recte habere? sic et non\ndare aliud est, aliud non recte dare. sicut non recte habet qui\nab unitate discedit, sed tamen habet et ideo redeunti non redditur,\nsic etiam non recte dat qui ab unitate discedit, sed tamen\ndat, et ideo quod ab eo accepit uenienti ad unitatem non iteratur.\nilli autem quod non recte datur datum non esse contendunt. quid\nsi alius quod non recte habetur haberi non posse contendat,\nnonne utrique reclamamus et dicimus habere quidem, sed non\nrecte habere eum qui ab unitate discesserit? si uolunt ergo, ut\nille audiat quod pariter reclamamus, ipsi nos audiant reclamantes\ndare quidem sed non recte dare eum, qui ab unitate discedit.\nquapropter sicut redeunti non redditur quod et foris habebat,\nsic uenienti non repetendum est quod et foris acceperat. unde\nconsequenter intellegitur peruersitatem hominum esse corrigendam,\nsanctitatem autem sacramentorum in nullo peruerso\nesse uiolandam; constat enim eam in peruersis et sceleratis\nhominibus, siue in eis qui intus sunt siue in eis qui foris\nsunt, inpollutam atque inuiolabilem permanere. et quod dicuntur\nea mali polluere, quantum in ipsis est dicuntur, cum illa\ninpolluta permaneant. sed in bonis permanent ad praemium,\nin malis permanent ad iudicium. nam et de spiritu qui nullo\nmodo extingui potest dictum est tamen: spiritum nolite\nextinguere, id est: quantum in uobis est nolite sic agere,\n\n\n\n\n\n\ntamquam conemini extinguere spiritum aut tamquam extinctum\nspiritum deputetis\\\\ et nomen dei pollui nullo modo potest et\ntamen dictum est: filius et pater intrabant ad unam\npuellam, ut polluerent nomen domini dei sui.\nNec ullo modo isti expedire se possunt, cum eis proponitur,\ncur sanctitas sacramenti et haberi et dari possit ab\neo, quem intus sceleratum iam deus damnauit, et tunc ab eo\nincipiat dari non posse, cum ab hominibus damnatus fuerit,\ncum tamen nec tunc eam possit amittere. postremo cur Felicianus,\nquem cum Maximiano trecenti decem damnauerunt et\ndiu foris in sacrilego, sicut ipsi concilio suo pronuntiauerunt,\nschismate fuit, non solum ipsum baptismum, sed etiam ius\ndandi non amisit? in honore quippe suo, sicut exierat, ita\nreceptus est cum his omnibus quos foris positus baptizauit,\nnullo eorum rebaptizato, quia si aliquem eorum quos foris\nbaptizauerat rebaptizandum esse censerent, iudicarent eum\namisisse ius dandi cum foris esset; et propterea consequens\nerat, ut ipsum quoque iterum ordinarent, si illos iterum baptizarent.\nsed cum ad pacem Christi reuocantur calumniatores\nsunt, cum paci Donati consulunt dissimulatores sunt. quid\nest aliud quam quod eorum Tychonius de illis ait: quod\nuolumus sanctum est?\nUt quid ergo Parmenianus inani iactantia exultat\net dicit: numquam diuinae legis censura patietur, id uiuificare\nquemquam mortuus possit, curare uulneratus, inluminare\ncaecus, uestire nudus, emundare pollutus? dominus enim suscitat\nmortuos, dominus curat uulneratos, dominus illuminat\n\n\n\n\n\n\n\n\ncaecos, dominus uestit nudos, dominus emundat pollutos. quid\nsibi arrogat quae hominis non sunt? itane uiui sunt aput eos\nqui non peccant, ut etiam uiuificare posse dicantur, cum incrementum\ndare non possint? ego, inquit, plantaui, Apollo\nrigauit, sed deus incrementum dedit. neque qui plantat\nest aliquid neque qui rigat, sed qui incrementum dat\ndeus. quomodo dat uitam mortuo, qui incrementum dare non\npotest uiuo? sicut enim pater excitat mortuos et uiuificat,\nsic et filius quos uult uiuificat. itane aput illos\nsani sunt, ut possint etiam curare non sanos? quid aliud isti\nquam se benedicendos pro domino opponunt? sed ab eis nullo\nmodo seducuntur qui non in homine, sed in deo sperantes\ncantant: benedic anima mea dominum et noli obliuisci\nomnes retributiones eius, qui propitius fit omnibus\niniquitatibus tuis, qui sanat omnes languores tuos.\nsi omnes languores ipse sanat, nullum relinquit quem Parmenianus\nsanare se dicat. tantane aput illos sunt lumina, ut\ninluminare etiam possint? quod nec illi, quo in natis mulierum\nmaior nemo surrexit, Iohanni Baptistae Iohannes euangelista\nconcedit, de quo ait: non erat ille lumen, sed ut testimonium\nperhiberet de lumine. erat lumen uerum quod\nilluminat omnem hominem uenientem in hunc mundum.\nsi omnem hominem illud lumen illuminat, nullum relinquit\nquem Parmenianus illuminare se dicat, quia, etsi sancti homines\nsecundum quendam modum dicuntur lumina, aliud tamen sunt\nlumina illuminata, aliud tamen lumen illuminans, quod solum\n\n\n\n\n\n\nillud est de quo idem Iohannes Baptista dicit: nos omnes\nde plenitudine eius accepimus. nudos autem quis uestit\nnisi qui dicit: proferte illi stolam primam et qui corruptibile\nhoc induet incorruptionem et mortale hoc induet immortalitatem?\net homo quisquam diuino indumento aliquem uestire\ndicitur, cui magnum est si uestiri ipse mereatur? iam porro\nemundare pollutum audeat se dicere, si prius audet se dicere\nnon esse pollutum. mundati enim sumus equidem per gratiam\ndei. sed ne tunc quidem mundabimus aliquem, cum fuerit\nperfecta nostra mundatio; quanto minus modo, cum corpus\nquod corrumpitur aggrauat animam! quis enim glorietur\ncastum se habere cor aut glorietur mundum se esse a\npeccato? mundare quippe atque sanare in spiritalibus rebus tantundem\nualet. sicut autem spe salui facti sumus, ita spe mundati\nsumus in perfecta salute et in perfecta munditia. quomodo\nergo sanare et mundare iam possumus, qui nec tunc poterimus,\ncum omni modo mundi saluique fuerimus? sed deus,\ninquit, haec per hominem facit. facit sane, sed fecit et per\nIudam, quem ad euangelium praedicandum cum ceteris misit,\nfecit et per Pharisaeos in eis, qui bona quae per eos audiebant\nipsi faciebant, cum illi non facerent quae dicebant. postremo\ncur iniqui et scelerati eorum, siue cum latent siue cum\npro Donati parte tolerantur, uiuificant curant illuminant mundant?\nan ipsi non sunt mortui uulnerati caeci polluti? an ideo\nnon aput eos caeci caecos ducentes simul in foueam cadunt,\nquia non ipsos, sed deum quem praedicant illi, audiendo et\n\n\n\n\n\n\nobtemperando sectantur? ita sane. sed tunc praedicant deum,\nsi cum Christo colligunt; cum uero quae cum illo non colligunt\nspargunt, Donatum praedicando, non deum, caeci caecos sequendo\nsimul in foueam cadunt. sed de quaestione baptismi\nlatius aliquid domino adiuuante tractabimus, cum de omnibus\ntestimoniis sanctarum scripturarum quae nobis obicienda credidit\nParmeniano responderimus, qui uere ipse adaquat proximos\nsibi euersione iniquitatis, qui eis tam malum propinauit errorem,\nut non pro pace, sed pro diuisione et discissione non solum\nloquatur ipse, sed etiam diuinos libros loqui persuadeat.\nSed inter multa miror hominem, cum ageret non\nposse haberi baptismum nisi acceptum nec posse accipi sine\ndante, interposuisse ex euangelio testimonium: non potest\nhomo accipere quicquam, nisi fuerit illi datum de\ncaelo. posset enim aliquis horum uerborum inscius, cum\ncoepisset iste dicere: non potest homo accipere quicquam,\nnisi datum illi fuerit de caelo, antequam dixisset \\'de\ncaelo* putare illum dicturum fuisse \\'a Donato\\' aut (a Parmeniano\\'\naut \\'ab aliquo de parte Donati\\' aut omnino \\'ab ipsa\nparte Donati\\'. agnosco euangelium et illic scriptum esse recenseo:\nnon potest homo accipere quicquam, nisi datum illi\nfuerit de caelo. sed numquid Donatus est caelum? numquid\nParmenianus est caelum? numquid pars ipsa Donati? illa uero\nnon esset caelum, nec si esset in caelo. qui enim ait: non\npotest homo accipere quicquam, nisi datum ei fuerit\nde caelo, numquam diceret: \\'nisi datum fuerit ei de sole aut\n\n\n\n\n\n\nde luna aut de stellis\\', quae tamen in caelo sunt; quanto\nminus diceret: nisi datum fuerit ei de parte Donati\\', quae\nnon solum non est caelum nec in caelo, sed nec in regno\nuult esse caelorum! nec illud procul dubio diceret: \\'non potest\nhomo accipere quicquam, nisi datum fuerit ei de ecclesia\\'; et\nipsa enim ecclesia de caelo accipit. si autem diceret: \\'non\npotest homo accipere quicquam, nisi datum fuerit ei ab homine .\niusto\\', inruerent quidem isti frontosi et se iustos esse proclamarent,\nut ab eis acciperet qui uellet accipere, nec nos\nquaestionem faceremus, utrum iusti essent an non essent, sed\ninter eos esse uel latentes iniustos facile ostenderemus ex\nquibusdam proditis et exclusis, et tamen eos non improbare\nnec dicere non datum uel non acceptum, quod datum et acceptum\nesset a talibus. sed et hoc falso diceretur, si diceretur:\nnon potest homo accipere quicquam, nisi datum ei fuerit ab\nhomine iusto\\'. ipse enim iustus, a quo alter accipit, quaero a\nquo acceperit. si et ipse ab homine iusto, et de illo ita quaero,\ndonec ab ipso capite ordinis humani ad aliquem perueniam\nqui non ab homine accepit, atque ita falsum esse doceam quod\nnon potest homo accipere quicquam, nisi datum fuerit ei ab\nhomine.\nQuid autem agunt isti nescientes per euangelicum testimonium,\nnisi ut homines ammoneantur, ut aliquando euigilent\natque aduertant uere non homines esse attendendos, cum sanctum\naliquid accipere homo desiderat, sed illum solum qui hoc de caelo\ndat homini, quia non potest homo accipere quic quam, nisi\ndatum fuerit ei de caelo? quodsi dixerint: (de caelo quidem\naccipit non de homine, sed tamen per hominem\\', quaero per\nqualem. si per iustum tantum, non habent illi qui aput eos\n\n\n\n\n\n\nipsos per latentes iniquissimos acceperunt; si et per iniustum,\nquae causa ergo est ut aliquem rebaptizent? si per iniustum\nnon nisi latentem, non habent quos baptizauit manifestus\nsatelles Gildonis Optatus; si et per iniustum etiam manifestum,\nqui tamen nondum damnatus et ab ecclesiae communione\nproiectus sit, non habent illi quos Felicianus Mustitanus, cum\nab eorum communione foris esset, in Maximiani schismate\nbaptizauit, quos tamen nunc cum illo regressos nemo rebaptizat.\npostremo si homo, quamuis de caelo, non tamen nisi per\nhominem potest accipere quicquam, quaero ipse Iohannes\nBaptista, qui haec dicebat, per quem hominem acceperat quod\nde caelo utique acceperat, et non inuenitur. atque ita testimoniis\na se prolatis mala causa conuincitur, quia, etsi dicit filius\naccepisse se a patre et spiritum sanctum de suo accipere, non\nquasi gradatim, sed sicut ipse exposuit dicens: quia omnia\nquae habet pater mea sunt, ideo dixi: de meo accipiet,\nposse tamen hominem non interposito homine diuinitus aliquid\naccipere exemplo suo Iohannes ipse testatur et tot sancti,\nantequam dei filius homo fieret, et posteaquam resurrexit et\nascendit in caelum centum uiginti homines qui simul congregati\nerant, quos nullo homine in terra manum imponente de caelo\nueniens spiritus sanctus impleuit, et constituto iam ordine\necclesiae Cornelium centurionem ante ipsum baptismum, ante\nimpositionem manus cum eis qui secum erant eodem sancto\nspiritu repletum Petrus ipse miratus est. nemo ergo accipit\nsine dante; sed quod pertinet ad baptismi sanctitatem, adest\ndeus qui det et homo qui accipiat, siue per se ipsum deo\n\n\n\n\n\n\ndante siue per angelum, siue per hominem sanctum [siue per\nPetrum] siue per hominem iniquum, sicut per tam multos uel\nlatentes uel manifestos, quos ante tempus de messe colligere\nserui patris familias prohibentur et quos uelut paleam frumenta\ndominica usque ad tempus uentilationis corde interim separata\nnon temeritate corporaliter deserunt, sed pietate spiritaliter\nferunt.\nQui male, inquit, credidit, consequi non potest\nbaptismi sacramentum, quia scriptum est: peruersum non\npotest adornari. quid? si ergo aput eos quispiam baptizatus,\nqui uerbi gratia putauerat Christum ex eo esse coepisse, ex\nquo secundum carnem de uirgine Maria natus est, postea\nueritatis sermone commotus, cum comperisset ipsum esse de\nquo Iohannes ait: in principio erat uerbum et uerbum\nerat aput deum et deus erat uerbum, de quo consequenter\nait: uerbum caro factum est et habitauit in nobis,\nfateretur eis errorem suum pristinum atque in eo se fuisse\ncum baptizaretur sollicitus indicaret, iuberent eum denuo\nbaptizari? numquam utique facerent, sed hominis imperitam\nsimplicitatem, carnali opinione prius prauam, postea ueritatis\nratione correctam gratularentur, aut si etiam talis peruersitas\npertinaciter ei defendenda uideretur et diu reluctatus neque\ncorrectus etiam de ecclesia pelleretur et postea cognita ueritate\nremearet, paenitentia utique curandum esse censerent, non\niteratione baptismatis uulnerandum, quamuis hoc in corde se\nhabuisse fateretur etiam illo tempore, quo aput ipsos fuerat baptizatus.\nperuersum ergo non potest adornari, quia non ei\n\n\n\n\n\n\nad ornamentum -ualeret sacramentum quod acceperat, si in\nfide peruersa persisteret, sed potius ad supplicium, cum tamen\nipsum per se sacramentum etiam in peruerso, quem non ornabat\nsed iudicabat, integrum permaneret et ideo nullo modo esset\nillius sacramenti uiolanda sanctitas, etiam cum esset illius\nhominis corrigenda peruersitas.\nAudet etiam Parmenianus exempla nobis diuina\nproponere, quibus se arbitratur ostendere quaerendum esse\nhominem sanctum, a quo debeat accipi sacramentum. ipse,\ninquit, dei filius, ipse dominus Iesus Christus, a quo principium\nspiritalis baptismi exortum est, cum secundum uoluntatem\npatris baptizandus esset, utrumne ad Pharisaeos perfidos\natque profanos an ad sanctissimum Iohannem uenisse monstratur\n? at si hoc exemplo inuitamur ad accipiendum baptismum,\ninferiorem nobis a quo baptizemur debemus inquirere, quandoquidem\ndominus ab eo baptizatus est, qui se ab ipso domino\nbaptizari debere praedixerat et qui se indignum corrigiam\ncalciamenti eius soluere testabatur. quin immo, ut intermittam\nquaerere diligentius, cur ipse saluator noster baptizari uoluerit,\niam quia certa aliqua causa uoluit, propterea fortasse, cum\nse ipse posset tinguere qui etiam suum baptizatorem poterat\nbaptizare, uoluit dominus a seruo et ille per quem facta sunt\nomnia ab illo qui factus est inter omnia baptizari, ut et\ndoceret humilitatem et ostenderet non interesse quis a quo\nbaptizetur, dum eo baptismo quo baptizandus est baptizetur.\nnec a Pharisaeis dedignaretur ille baptizari, si haberent huiusmodi\nbaptismum Pharisaei, quo ille certi sacramenti gratia\nuoluit baptizari. nam cum etiam circumcidendus esset,\n\n\n\n\n\n\nnumquid Iohannes quaesitus est, quia hoc a Iudaeis fieri iam\nsolebat, et cum pro illo esset offerendum legale sacrificium,\nnumquid deuitatum est illud templum quod ab eo uocatur\nspelunca latronum? quo certe et boni intrabant et mali nec\nbonis oberant mali, quoniam dominus, qui ait: sancti estote,\nquia et ego sanctus sum, ita inuiolabiliter facit sanctos\nsuos uersari inter malos, si custodiant eam quam accipiunt\nsanctitatem, quemadmodum ipse dominus Iesus nulla contagione\nmalignitatis in Iudaeorum gente pollutus est, neque cum illa\nprima sacramenta secundum perfectam humilitatis uiam factus\nsub lege suscepit neque cum postea discipulis electis cum suo\ntraditore usque ad extremum osculum uixit. eius enim exemplo\nnon solum non facientis mala, sed etiam non consentientis\nulli malitiae, inter paleam frumenta secura sunt, quia neque\ntalia faciunt neque consentiunt facientibus, etiamsi in eadem\nsegete usque ad messem, in eadem area usque ad uentilationem,\nintra eadem retia usque ad separationem quae in litore futura\nest boni tolerent malos. sed isti sunt uere caeci duces caecorum,\nqui et in numero suorum tam multos malos uident et\nuiam pacis non uident et ut se non ad sustinendum inuicem\npropter unitatis uinculum, sed ad diuidendum inuicem propter\nschismatis sacrilegium sequantur homines persuadent.\nAt enim dictum est per prophetam regi Iosaphat:\no rex Iosaphat, si peccatorem tu adiuuas aut eum\nquem dominus odit tu diligis? propterea fuit super\nte ira domini. quis enim nostrum dicit peccatorem adiuuandum\nad hoc utique in quo peccare uult, sicut ipse Achab,\nquem adiuuit Iosaphat eundo cum illo in proelium, cum ille\n\n\n\n\n\n\nMichae prophetae ueracia uerba contemneret? et tamen nec\nsic obfuit innocentiae regis Iosaphat pessimum meritum regis\nAchab, quia illum dominus ad se exclamantem de periculo\nbellico liberauit, illum autem sacrilegum contemptorem in\nmanus hostium uenire permisit. et si quid Iosaphat periculi\nexpertus est, quod ei propheta indicat ab ira domini fuisse,\nnon alieno meruerat peccato sed suo, quia sicut ei dictum\nest peccantem adiuuabat. sed aput deum cetera eius bona facta\npraeualuerunt. sic enim ei dicitur: si peccatorem illum\nadiuuisti et eis qui oderunt dominum amicus es? et\nin hoc super te ira a facie domini. sermones dei boni\nin uniuersa sunt tecum, quoniam abstulisti lucos de\nterra et parasti cor tuum ad requirendum deum. qui\nautem uersatur in ecclesia dei, ubi sunt et illi qui sua quaerunt,\nnon quae Iesu Christi, qui per inuidiam et contentionem\nChristum annuntiant non caste, et dicit: siue per occasionem\nsiue per ueritatem Christus annuntietur; et in hoc\ngaudeo, sed et gaudebo, inpollutus inter eos atque integer\npermanet, quia non eis ad sua quaerenda consentit, cum hoc\nculpet atque arguat, nec eos ad peccandum, sed ad hoc adiuuat,\nunde Christus latius praedicetur et ab eis qui audiunt et\nfaciunt per eos qui quod dicunt non faciunt Christo credatur,\nin Christo speretur, Christus diligatur. talibus enim praecepit\nidem apostolus dicens: nolite coniungi cum infidelibus.\nquae enim participatio est iustitiae et iniquitati?\nquae communicatio est luci ad tenebras? quis autem\n\n\n\n\n\n\nconsensus est Christi ad Beliar? aut quae pars fideli\ncum infideli? quae autem conuentio templo dei cum\nsimulacris? uos enim templa dei uiui estis. dicit enim:\nquia inhabitabo in eis et inambulabo et ero illorum\ndeus et ipsi erunt mihi populus. propter quod exite\nde medio eorum et separamini, dicit dominusetimmundum\nne tetigeritis. et ego recipiam uos et ero uobis\nin patrem et uos eritis mihi in filios et filias, dicit\ndominus omnipotens. quae uerba isti carnaliter sentientes\nper tot diuisiones se ipsos minutatim in ipsa una Africa\nconciderunt. non enim intellegunt neminem coniungi infidelibus\nnisi qui facit peccata paganorum uel talia facientibus fauet,\nnec quemquam fieri participem iniquitatis nisi qui iniqua uel\nagit uel adprobat. quis autem communicat tenebris nisi per\ntenebras consensionis suae, cum dimisso Christo sequitur\nBeliar? quis ponit cum infidelibus partem suam nisi qui eius\ninfidelitatis fit particeps? ita enim et templum dei esse desinit\nnec se aliter simulacris adiungit. qui autem sunt templa dei\nuiui et in medio nationis tortuosae ac peruersae apparent sicut\nluminaria in mundo uerbum uitae habentes, nihil eos quod\npro unitate tolerant inficit nec angustantur, quia in illis habitat\net deambulat deus et exeunt de medio malorum atque separantur\ninterim corde, ne forte, cum id facere per seditionem\nschismatis uolunt, prius a bonis spiritaliter quam a malis\ncorporaliter separentur.\nQuod ergo scriptum est deum dixisse: eos qui\nme clarificant clarificabo et qui me spernit spernetur,\n\n\n\n\n\n\nipsi maxime nolunt intueri. quomodo enim clarificant deum,\nqui dicunt per orbem terrarum impleri non potuisse eius promissa\nquae promisit patribus nostris Abrahae, Isaac et Iacob,\nquae per prophetas tanto ante praenuntians exhibuit per unicum\nsuum, qui factus est ei ex semine Dauid secundum carnem,\nut in illo id est in semine Abrahae benedicerentur omnes\ngentes; qui dicunt ipsum dei filium frustra dixisse: sinite\nutraque crescere usque ad messem, quasi falsus fuerit\naut ipse fefellerit, cum sola zizania per mundum creuerint,\nfrumenta uero praeter Donati partem in toto terrarum orbe\ndefecerint? quomodo ista sentientes clarificant dominum, cum\nscriptum sit: in latitudine gentis gloria regis, in demi\nnutione autem populi contritio principis? aut quomodo\nnon spernunt dominum, qui baptismum eius in eis, quorum\ncausam non audierunt et de quibus iudicare nullo modo potuerunt,\nincredibili temeritate impietatis exsufflant et sibi audent\narrogare quod dei est, a se damnatos in honoribus integris\npro Donati pace recipiunt et a se inauditos contra pacem\ndomini detestantur, baptisma in illis terrarum partibus per\napostolos traditum perisse contendunt et per Felicianum aput\nMaximianistas traditum non perisse concedunt? iam uero quomodo\ncatholici non clarificant dominum, qui promissa eius\nnullis hominum sceleribus quominus implerentur impediri\npotuisse confidunt, qui sacramenta eius tam debita ueneratione\nprosecuntur, ut ea si etiam ab indignis tractata fuerint, illis\nsua peruersitate damnatis illa intemerata sanctitate permanere\ndemonstrent?\nIterum, inquiunt, scriptum est: nolite communi- -\n\n\n\n\n\n\ncare operibus infructuosis tenebrarum, magis autem\net redarguite. quae enim fiunt ab ipsis latenter turpe\nest et dicere. iam ipsa uerba quemadmodum intellegenda\nsint diximus, quia non communicare est non consentire; quod\npropter ecclesiae disciplinam parum est, nisi etiam redarguantur,\nut corrigi possint. sed haec salua pace facienda sunt et quantum\nadmittit officium conseruandae unitatis, ne simul eradicetur\net triticum.\nIterum ad Timotheum idem apostolus: ne, inquit,\ncommunicaueris peccatis alienis. te ipsum castum\nserua. docuit ex consequenti, quemadmodum quod prius dixit\nintellegendum sit. qui enim se ipsum castum seruat, non\ncommunicat peccatis alienis. si enim communicat consentit,\nsi consentit corrumpitur, si corrumpitur castum se ipsum non\nseruat. sed sane tandem aliquando euigilauit Parmenianus et\nattendit quid diceret Tychonius, sed frustra; statim quippe\namore sententiae suae contra ueritatem oculos clausit. ait enim:\nan numquid, frater carissime, non polluunt alios aliena peccata?\net hoc est facinerosis non communicare, licet cum ipsis conuenias,\neorum facta non facere. et tamen non totum dixit.\nparum est enim eorum facta non facere, nisi displiceant; parum\nest ut displiceant, nisi redarguantur. aliud est enim non facere,\naliud non communicare id est consentire facientibus, aliud\netiam redarguere. cur ergo ubi uidere coeperat statim se\nauertit et usque in finem noluit peruenire et uix trientem de\ntoto posuit? an, sicut de populo fecerunt, etiam ueritatis\nsententiam praecidendam putauit? nos dicimus, quod, qui non\nfacit malum nec facienti consentit et facientem arguit, firmus\natque integer inter iniquos tamquam frumentum inter paleam\n\n\n\n\n\n\nconuersatur; ille autem tantummodo ait: (eorum facta non\nfacere.\\' et tamen hanc tertiam de tota sententia particulam\nquemadmodum refellat uideamus.\nQuod contra legem esse diuinam, inquit, nullus qui\nlegem ueneratur ignorat. adhuc ista uerba communiter dici\npossunt. potest enim et alius dicere: (quod secundum legem\nesse diuinam nullus qui legem ueneratur ignorat.\\' sed opus\nest probare, non dicere. attendamus ergo quemadmodum probet\nquid enim prodest, inquit, innocentiam custodisse, si cum reis\nmixtus es et obnoxius? sane, si ita est, non innocentiam custodisse\nnon prodest, sed innocentia custodita non est. mixtus\nenim reis et obnoxius nisi per conscientiae maculatam consensionem\nnullus recte dici potest. qui uero implet quod scriptum\nest: iusto nihil placet iniquum, ubilibet eum uersari\nquaelibet necessitas cogat, misceri iniquitatibus non potest.\nuel quomodo, inquit, incorruptus poteris permanere qui corruptis\nsociaris? ita plane, si sociatur, id est si mali aliquid cum eis\ncommittit aut committentibus fauet; si autem neutrum facit,\nnullo modo sociatur. porro si addat tertium, ut non sit in\nuindicando piger, sed uel corripiat iustus in misericordia et\narguat uel etiam, si eam personam gerit et ratio conseruandae\npacis admittit, et coram omnibus peccantes arguat, ut ceteri\ntimeant, remoueat etiam uel ab aliquo gradu honoris uel ab\nipsa communione sacramentorum, et haec omnia cum dilectione\ncorrigendi, non cum odio persequendi faciat, plenissimum officium\nnon solum castissimae innocentiae, sed etiam diligentissimae\nseueritatis impleuit. ubi autem cetera impediuntur, illa\n\n\n\n\n\n\nduo semper retenta incorruptum castumque custodiunt, ut\nnec faciat malum nec approbet factum.\nSed tamen uideamus unde iste doceat quod\naffirmat. cum scriptum sit, inquit: modicum fermenti totam\nmassam corrumpit. dixit hoc Parmenianus atque abiit nec\nei nunc ostendi potest in parte Donati non solum modicum\nfermenti, sed multum ueneni ex illis ouis aspidum ruptis et\npraeualidis iam serpentibus pro Primiano damnatis et ad\nPrimianum iterum reuocatis. sed correcti sunt, inquit. deo\ngratias. si uerum est, non inuideo. atque utinam perfecte id\nfiat. si enim a Maximianistis redire ad partem Donati nonnullus\ncorrectionis est gradus, quanto uerior perfectiorque correctio\nest ab ipsa parte Donati ad unitatem catholicam remeare! et\nTychonius quidem multa dixit, (per) quae illis temporibus et,\nsicut interior nouerat, quam non modico sed multo fermento\nsuo totam suam massam nollent fateri corruptam, qui totum\norbem terrarum peccatis Afrorum fermentatum esse criminarentur.\nsed ego istos miror, si adhuc eis placet haec apostolica\nuerba sic intellegere, ita eos Optatum Gildonianum uelle defendere,\nut nec modicum fermenti eum fuisse concedant. quodsi\nuel hoc concedunt, quam magnam putant esse massam suam,\nut non potuerit tota corrumpi? aut si in eis solis eorrupta\nest quibus placebat Optatus, experti discant intellegere quod\nlegunt, quia in his est massa tota, ad quos pertinet quod\ndicitur totum siue bonum siue malum. ad eos autem pertinet\nqui consentiunt; ad eos autem qui non consentiunt omnino\nnon pertinet, et ideo disciplina ecclesiastica corrigendum est,\nne ad multos persuadendo perueniat. quod ubi fieri permittit\nratio pacis et non fit, ipsa neglegentia culpam trahit et in\npericulo consentiendi est per desidiam corrigendi.\nEx qua regula et illud intellegendum quod consequenter\nopponit dicens esse scriptum: sit uobis legitimum\naeternum in progenies uestras diuidere in medio sanctorum\net inreligiosorum et in medio mundorum et\nimmundorum. tanto enim quisque melius hoc facit, quanto\nmagis in ecclesia proficit. cum enim creuisset herba et\nfructum fecisset, tunc apparuerunt zizania. et quamuis\ninter utrumque iam serui patris familias cognitione diuiderent\natque distinguerent, iubentur ea tamen sinere crescere et hoc\nusque ad messem. sed haec hactenus. ea enim quae restant\naliquanto diligentius ab alio exordio consideranda atque tractanda\nsunt.\nCum omnis pia ratio et modus ecclesiasticae disciplinae\nunitatem spiritus in uinculo pacis maxime debeat intueri, quod\napostolus sufferendo inuicem praecepit custodiri et quo non\ncustodito medicina uindictae non tantum superflua, sed etiam\nperniciosa et propterea iam nec medicina esse conuincitur, illi\nfilii mali, qui non odio iniquitatum alienarum, sed studio\ncontentionum suarum infirmas plebes iactantia sui nominis\ninretitas uel totas trahere uel certe diuidere affectant, superbia\ntumidi, peruicacia uaesani, calumniis insidiosi, seditionibus\nturbulenti, ne luce ueritatis carere ostendantur, umbram rigidae\nseueritatis obtendunt et, quae scripturis sanctis salua dilectionis\nsinceritate et custodita pacis unitate ad corrigenda\nfraterna uitia mordaciore curatione fieri praecepta sunt, ad\n\n\n\n\n\n\nsacrilegium schismatis et ad occasionem praecisionis usurpant\ndicentes: ecce ait apostolus: auferte malum a uobis ipsis.\nquod malum utique si integris, inquiunt, non obesset, nec\niuberetur auferri.\nInterim uideamus, ne forte non frustra non dixerit apostolus:\n\\'auferte malos a congregatione uestra\\', sed: auferte\nmalum a uobis ipsis, quia et, cum quisque impeditur ab\necclesiae congregatione malos homines separare, si a se ipso\nauferat malum, non eis corde miscetur atque ita spiritaliter\nnon solum coniungitur bonis, sed etiam separatur a malis.\nsicut enim in illo loco ad Timotheum cum dixisset: neque\ncommunicaueris peccatis alienis, tamquam ille diceret\nfieri posse, ut aliquos malos ab ecclesiae congregatione separare\nnon posset et ideo tolerare cogeretur, tamquam consilium\ndans, quemadmodum peccatis eorum non communicaret, te\nipsum, inquit, castum custodi - non enim malis nisi malus\nmisceri potest, bonus autem nullo modo, quamuis in una cum\neis congregatione uersetur â€”, ita et hic ad Corinthios cum\ndixisset: quo enim mihi de his qui foris sunt iudicare?\nnonne de his qui intus sunt uos iudicatis?, ne forte\nturbarentur aliqua malorum numerositate sic permixta frumentis,\nut sine illorum uexatione colligi separarique non posset, auferte,\ninquit, malum ex uobis ipsis, ut, si forte non possent auferre\nmalos a congregatione sua, auferendo malum ex se ipsis, id\nest non cum eis peccando nec eis ad peccandum consentiendo\naut fauendo, integerrimi inter eos et incorruptissimi uersarentur,\nquia per malum suum malis quisque consentit, si autem\n\n\n\n\n\n\n\n\na se ipso auferat malum, alieno malo non est unde consentiat.\nquapropter quisquis etiam contempserit ecclesiae disciplinam,\nut malos cum quibus non peccat et quibus non fauet desistat\nmonere corripere arguere, etsi talem personam gerit et pax\necclesiae patitur etiam a sacramentorum participatione separare,\nnon alieno malo peccat sed suo. ipsa quippe in tanta re neglegentia\ngraue malum est. et ideo, sicut apostolus monet, si\nauferat malum a se ipso, non solum auferet audaciam committendi\naut pestilentiam consentiendi, sed etiam pigritiam\ncorrigendi et neglegentiam uindicandi adhibita prudentia et\noboedientia in eo quod praecepit dominus, ne frumenta laedantur.\nea quippe intentione quisquis inter triticum zizania tolerauerit\nauferendo malum a semet ipso, nec eis communicat et ea\ndistinguit ac iudicat interim ad diem. non enim nouit quod\ncras futurum est. et ideo dilectione seruata non sine spe\ncorrectionis uindicandum est quidquid etiam cogit necessaria\nseueritas uindicari. quod ut satis appareat, totum ipsum epistulae\napostolicae locum diligentius retractemus.\nQuid uultis, inquit? in uirga ueniam ad uos an in\ncaritate spiritus mansuetudinis? iam hic apparet eum\nde uindicta loqui, ad cuius significationem uirgam nominauit.\nnumquid tamen et uirga sine caritate est, quia ita contexuit:\nin uirga ueniam ad uos an in caritate? sed quod sequitur\n\\'spiritus mansuetudinis\\' ammonet intellegi, quia et uirga caritatem\nhabet. sed aliud est caritas seueritatis, aliud caritas\nmansuetudinis. una quidem caritas est, sed diuersa in diuersis\noperatur. omnino, inquit, auditur in uobis fornicatio, et\n\n\n\n\n\n\ntalis fornicatio qualis nec in gentibus, ita ut uxorem\npatris sui quis habeat. de tam immani facto uideamus\nquemadmodum eos saeuire praecipiat. et uos, inquit, inflati\nestis et non potius luctum habuistis, ut tolleretur de\nmedio uestrum qui hoc opus fecit. quare (luctum) potius\net non iram, nisi quia si patitur unum membrum compatiuntur\nomnia membra? et non \\'luctum quia tollebatur,\\' sed\nluctum, inquit, ut tolleretur, id est ut lugentium dolor\nad deum ascenderet et ipse illum qui hoc opus fecit tolleret\nde medio eorum, sicut ipse sciret, ne forte illi per humanam\nimperitiam eradicarent simul et triticum. cum ergo ad talem\nuindictam necessitas cogit, humilitas lugentium debet impetrare\nmisericordiam, quam repellit superbia saeuientium. nec\nillius ipsius qui de medio fratrum tollitur debet neglegi salus,\nsed ita agendum, ut ei talis uindicta sit utilis, et agendum\nuoto et precibus, si corrigi obiurgationibus non potest. ideoque\nsequitur et dicit: ego quidem sicut absens corpore, praesens\nautem spiritu, iam iudicaui quasi praesens eum,\nqui sic operatus est, in nomine domini nostri Iesu\nChristi congregatis uobis et meo spiritu, cum uirtute\ndomini nostri Iesu tradere eiusmodi Satanae in interitum\ncarnis, ut spiritus saluus sit in die domini Iesu.\nquid ergo agebat apostolus, nisi ut per interitum carnis saluti\nspiritali consuleret, ut siue aliqua poena uel etiam morte\ncorporali, sicut Annanias et uxor eius ante pedes apostoli\n\n\nPetri ceciderunt, siue per paenitentiam, quoniam Satanae traditus\nerat, interimeret in se sceleratam carnis concupiscentiam,\nquia ipse item dicit: mortificate membra quae sunt super\n\n\n\n\n\n\nterram, inter quae etiam fornicationem commemorat, et iterum:\nsi enim secundum carnem uixeritis, moriemini, si\nautem spiritu facta carnis mortificaueritis, uiuetis?\nnon tamen ab eo fraternam separat caritatem, quem de fraterna\ncongregatione praecepit separari. hoc enim apertius ad Thessalonicenses\ndicit: si quis autem non obaudit uerbo nostro\nper epistulam, hunc notate, ut non commisceamini cum\nillo, ut erubescat. et non ut inimicum eum existimetis,\nsed corripite ut fratrem., audiant isti aliquando et intellegant,\nquemadmodum satagat caritas apostolica, ut sufferentes\ninuicem studeamus conseruare unitatem spiritus in uinculo\npacis. nam et hic cum dixisset: et non ut inimicum eum\nexistimetis, sed corripite ut fratrem, tamquam ostendens\ncur hoc dixerit continuo subiunxit: ipse autem deus pacis\ndet uobis pacem semper in omni modo. ita etiam de\nisto, qui uxorem patris sui habuit, luctum potius indicit et\npacificam caritatem ubique commendat, sicut et de se ipso\nait: ne iterum cum uenero humilet me deus ad uos et\nlugeam multos ex his, qui ante peccauerunt et non\negerunt paenitentiam super immunditia et luxuria et\nfornicatione quam gesserunt. et paulo post ait: praedixi\net praedico, sicut praesens secundo et nunc absens,\nhis qui ante peccauerunt et ceteris omnibus, quia si\nuenero iterum non parcam. ideo lugendo iudicabat, ut\nmisericordia dei sine corruptione uinculi pacis, ubi salus tota\nconsistit, contereret peccantes atque corrigeret, sicut de isto\n\n\n\n\n\n\nipso qui cum patris uxore fuerat fornicatus fecisse intellegitur.\nnam non inuenitur de quo alio significet in secunda epistula\nad eosdem Corinthios, cum ait: nam ex multa tribulatione\net angustia cordis scripsi uobis per multas lacrimas,\nnon ut contristemini, sed ut sciatis dilectionem quam\nhabeo abundantius in uos. si quis autem contristauit,\nnon me contristauit sed ex parte, ut non onerem, omnes\nuos. sufficit ei correptio haec quae a multis fit, ita\nut e contrario magis uos donetis et consolemini, ne\nquo modo maiore tristitia absorbeatur qui eiusmodi\nest. propter quod obsecro uos, confirmetis in eum\ncaritatem. ad hoc enim et scripsi, ut cognoscam probationem\nuestram, si in omnibus obaudientes estis. si\ncui autem aliquid donaueritis, et ego. nam et ego si\nquid donaui alicui, propter uos in persona Christi, ut\nnon possideamur a Satana. non enim ignoramus mentes\neius. quid moderatius, quid diligentius, quid sollicitudine pia\net paterna ac materna caritate plenius fieri aut dici potest?\n< sicut peccanti adhibet emendationem, sic correcto et conterenti\natque humilanti in paenitentia cor auum uult reddi consolationem,\nne maiore, inquit, tristitia absorbeatur. sed quid ad illud\nquo conclusit istam sententiam? ut non possideamur, inquit,\na Satana. non enim ignoramus mentes eius. ipse est\nenim qui per imaginem quasi iustae seueritatis crudelem saeuitiam\npersuadet, nihil aliud appetens uenenosissima uersutia\nsua, nisi ut corrumpat atque dirrumpat uinculum pacis et\ncaritatis, quo conseruato inter christianos uires eius omnes\n\n\n\n\n\n\ninualidae fiunt ad nocendum et muscipulae insidiarum comminuuntur\net consilia euersionis euanescunt.\nSed etsi de aliquo alio in secunda ad Corinthios epistula\nlocutus est apostolus, et ibi tamen significauit, quanta\ncaritate in quemquam debeat ecclesiastica uindicta procedere.\nhoc est illud, quod isti non intellegentes inter calumnias suas\nsolent habere praecipuum: emendabit me iustus in misericordia\net arguet me; oleum autem peccatoris non impinguabit\ncaput meum. quia uero isti non in misericordia\nemendare nouerunt, et Caeciliani innocentiam saeuis suspicionibus\ninsectati sunt et Optati Gildoniani potentiam oleo\nfallacis adulationis unxerunt. nam si propter uinculum pacis\niniquitatem Optati gementes lugentesque tolerarent, non utique\npacem ueram atque catholicam in orbis terrarum sancta unitate\ndirrumperent aut certe a maioribus suis nefaria caecitate\ndirruptam ita dolerent, ut saltem aput se experti, quam multos\nmalos pro pace Donati ferre cogantur, impacatas illorum calumnias\npace suae correctionis extinguerent.\nSed ad illius primae ad Corinthios epistulae consequentia\nredeamus. cum dixisset apostolus: tradere huiusmodi Satanae\nin interitum carnis, ut spiritus saluus sit in die\ndomini Iesu, etiam atque etiam commendans humilitate\nlugentium hoc debere fieri, non superbia saeuientium, continuo\nsubicit: non bona gloriatio uestra uel per exprobrationem\npronuntiationis: bona gloriatio uestra. sic enim nonnulli\net maxime Latini codices habent, cum eadem in utroque sententia\nteneatur. non enim metuendum est, ne quis intellegat\n\n\n\n\n\n\nlaudando eum dixisse: bona gloriatio uestra, cum et superisu\ndixerit: inflati estis et non potius luctum habuistis et\nhic continuo subiungat: nescitis quia modicum fermenti\ntotam massam corrumpit, quod ad ipsam inanis gloriationis\ncorruptionem congruentius referri potest. superbia quippe uelut\nex uetustate primi hominis, qui superbia lapsus est, quasi\nfermentata et corrupta mente facit elatos in unam consparasionem,\nqui sibimet in eam simili iactantiae uanitate consentiunt. et\ngloriari quidem non de peccatis suis, sed super alterius peccata\ntamquam ex comparatione innocentiae suae, modicum uidetur\nfermentum, quia etiam de suis iniquitatibus gloriari multum\nfermentum est; sed et illud modicum totam massam corrumpit.\ncadit enim superbus merito superbiae et incipit etiam peccata\nsua defendendo uelle gloriari. quod praeuidens idem apostolus\ndicit: quapropter qui se putat stare caueat ne cadat,\netiterum:sipraeoccupatus fuerit homo in aliquo delicto,\nuos qui spiritales estis instruite huiusmodi in spiritu\nmansuetudinis, intendens te ipsum, ne et tu tempteris.\nalter alterius onera portate, et sic adimplebitis legem\nChristi. quid est lex Christi nisi: mandatum nouum do\nuobis, ut uos inuicem diligatis? quid est lex Christi nisi:\npacem meam do uobis, pacem meam relinquo uobis?\nquod ergo hic dixit: inuicem onera uestra portate, et\nsic adimplebitis legem Christi, hoc alio loco ait: sufferentes\ninuicem in dilectione, studentes seruare unitatem\nspiritus in uinculo pacis. nam et in illo Pharisaeo\nmodicum fermenti esse uidebatur, quia peccatorem non solum\n\n\n\n\n\n\nnon dolebat, sed super eius peccata de suis se meritis extollebat.\nsed descendit ille confitens peccata sua iustificatus magis quam\nille Pharisaeus iactans merita sua, quoniam qui se exaltat\nhumiliabitur et qui se humiliat exaltabitur. sequitur\nergo apostolus et dicit: expurgate uetus fermentum, ut\nsitis noua consparsio sicut estis azymi. quid est (ut sitis*\net quid est \\'sicut estis\\', nisi quia erant ibi tales, erant ibi\nnon tales, quos ut tales essent exemplo talium commonebat?\ntamen omnes in uno tamquam eosdem ammonet, ne illi qui\ntales erant desperarent de his qui nondum tales erant et eos\nad compagem corporis sui non pertinere arbitrarentur; tamquam\nenim eosdem ammonet, cum dicit: (ut sitis sicut estis.\\'\nnouerant enim et illi qui iam sic erant et ammonente apostolo\nmagis magisque nosse debebant sufferre illos qui nondum sic\nerant, ut sufferendo inuicem in dilectione seruarent unitatem\nspiritus in uinculo pacis et inuicem onera sua portantes implerent\nutique legem Christi. et quoniam dominus noster Iesus\nChristus ad docendam humilitatis uiam usque ad mortem crucis\nhumiliari dignatus est et tamquam medicus aegrotantes ita\ncum dilectione pertulit peccantes de quibus dixerat: non est\nopus sanis medicus, sed aegrotantibus, statim principale\nproposuit exemplum dicens: etenim pascha nostrum immolatus\nest Christus, ut tantae humilitatis exemplo discerent\nexpurgare uetus fermentum, id est quidquid in eis superbiae\nde uetere homine remansisset. itaque, inquit, diem festum\ncelebremus, non utique unum diem sed totam uitam, non\nin fermento ueteri neque in fermento malitiae\n\n\n\n\n\n\net malignitatis, sed in azymis sinceritatis et ueritatis. malitia\nquippe est et malignitas uelut de alieno peccato gloriari, quasi\ntunc debeat de iustitia sua quisque gaudere, cam alium iustum\nnon esse conspexerit. sinceritas autem est et ueritas, etiam si\nproficit aliquis, meminisse quid fuerit et multo magis misereri\nlapsorum, quandoquidem ipse erectus est a lapsu suo per\nChristi misericordiam, qui sine ullo suo peccato se pro peccatoribus\nhumilauit.\nSed ne perniciose relinquantur et quasi dissimulanter\nneglegantur aliena peccata, quod est non minoris crudelitatis\nquam illud superbiae, sequitur et dicit: scripsi uobis in\nepistula non commisceri fornicariis, non utique fornicariis\nhuius mundi aut auaris aut raptoribus aut idolis\nseruientibus. alioquin debueratis de hoc mundo exire;\nid est si a peccatoribus huius mundi qui praeter ecclesiam\nsunt uos cohibetis, debueratis de hoc mundo exire. opus enim\nuestrum in hoc mundo illud est, ut peccatores Christo ad\nsalutem lucremini; quod fieri non poterit, si eorum conloquia\nconuictumque fugiatis. nunc autem, inquit, scripsi uobis\nnon commisceri. si quis frater nominetur aut fornicator\naut idolis seruiens aut auarus aut maledicus\naut ebriosus aut rapax, cum eiusmodi ne quidem cibum\nsimul sumere. quo enim mihi de his qui foris sunt\niudicare? nonne de his qui intus sunt uos iudicatis?\nde his autem qui foris sunt deus iudicabit. auferte\nmalum ex uobis ipsis.\nEcce quemadmodum ad hanc sententiam uenit apostolus,\ncuius ultimam particulam ponendam credidit Parmenianus\ndicens esse scriptum: auferte malum ex uobis ipsis. quod\nutique, inquit, si bonis et integris non noceret, non iuberetur\nauferri. quae autem superius dicta sunt unde ad hoc uentum\nest praetermisit, quibus utique ad id quod persuadere cupiebat,\nseparationem a malis fieri corporaliter oportere, poterat adiuuari\ndicente apostolo: cum eiusmodi ne quidem cibum simul\nsumere. cur ergo non commemorauit quod eius intentionem\nmaxime adiuuare posse uidebatur? cum enim uehementer instet,\nut a male uiuentibus corporalem separationem faciendam esse\npersuadeat, cur non adhibeat apostoli testimonium dicentis:\nsi quis frater nominatur aut fornicator aut idolis\nseruiens aut auarus aut maledicus (aut ebriosus) aut\nrapax, cum eiusmodi ne quidem cibum simul sumere,\nnisi quia uidit, si hoc diceret, posse sibi responderi: \\'itane\nuos, etiamsi fornicatores et idolis seruientes aut non habetis\naut eos ignoratis, nullum auarum aut maledicum aut ebriosum\naut rapacem inter uos uidetis et nostis? cur ergo cum talibus\ncontra praeceptum apostoli non solum cibum mensae uestrae\nsumitis, sed etiam cenam mensae dominicae communicatis?\\'\nhoc ergo Parmenianus, quantum arbitror, euitare conatus est\nne sibi responderetur, ut id non poneret quod pro eius causa\nualidissime sonare uideretur. nam hoc epistulae apostolicae\ncapitulum si eum fugisset et ei non occurrisset, non ex eius\nultima parte poneret: auferte malum ex uobis ipsis.\nSed nunc, quia hoc diximus, fortasse isti audebunt negare\nhabere inter se auaros aut maledicos aut ebriosos aut rapaces,\n\n\n\n\n\n\net ipsum Optatum, qui uniuersae Africae notissimus fuit, quem\ntamdiu pertulerunt, fortasse defendere conabuntur. dicant ergo,\nsi possunt, meliorem se atque purgatiorem habere nunc ecclesiam\nquam erat ipsa unitas beatissimi Cypriani temporibus,\nqui collegas suos, a quibus tamen nulla corporali disiunctione\nseparatus est, nullum eorum nominatim appellans, sed prudenter\nac sobrie saluberrimae mordacitatis inferens medicinam,\nhis uerbis grauiter arguit, quod esurientibus in ecclesia fratribus\nhabere argentum largiter uellent, fundos insidiosis fraudibus\nraperent, usuris multiplicantibus faenus augerent. et ut apertissime\nostenderet de his se dicere, cum quibus in unius ecclesiae\ncommunione uiuebat, consequenter adnexuit: quid non\nperpeti tales pro peccatis huiusmodi mereremur? non\nenim ait \\'mererentur sed \\'mereremur\\', quod nullo modo dixisset,\ncum talis utique ipse non esset, nisi manifestare uellet eorum\nfacta se gemere, qui ei non solum ecclesiae unitate sed etiam\ncollegii consortio iungerentur, quamuis ab eis uita moribus\ncorde proposito discreparet. dicant ergo isti meliorem nunc\nesse ecclesiam suam et non se habere tales collegas, quales\nhabuit in ipsa unitate Cyprianus. credant eis qui uolunt et\naduersus ea mala, quae de moribus eorum faciem dissimulantium\nferiunt, oculos claudant; ego eos ad illa ipsa priora\nunitatis tempora reuocabo et ab eis quaeram, utrum, quando\nille uir tantus episcopus Carthaginiensis ecclesiae Cyprianus\nde tam malo collegio testimonio liberae uocis usque ad ea\nscripta quae posteris etiam proderentur ingemuit, erat ecclesia\nChristi an non erat. si erat, quaero quemadmodum Cyprianus\n\n\n\n\n\n\net ceteri similes eius implebant quod praecepit apostolus: si\nquis frater nominatur aut fornicator aut idolis seruiens\naut auarus aut maledicus aut ebriosus aut rapax, cum\neiusmodi ne quidem cibum simul sumere, quando cum\nhis auaris et rapacibus, qui esurientibus in ecclesia fratribus\nhabere argentum largiter uellent, fundos insidiosis fraudibus\nraperent, usuris multiplicantibus faenus augerent, panem domini\nmanducabant et calicem domini bibebant.\nAn forte parua sunt ista crimina et parui aestimanda ?\nsolent enim isti etiam hoc dicere, pensantes ea non in statera\naequa diuinarum scripturarum, sed in statera dolosa consuetudinum\nsuarum. quidquid enim sceleris et iniquitatis inebriat\nmultitudinem, amittit examinis ueritatem. sed ideo sunt tamquam\nsincerissimum speculum proposita hominibus oracula\ncaelestium paginarum, ut ibi quisque uideat quodlibet peccatum\nquantum sit, quod forte magnum est et ex male uiuentium caeco\nmore contemnitur. potuitne grauius diuinis eloquiis accusari\nauaritia, quam ut idolatriae demonstraretur aequalis et eius\nnomine appellaretur dicente apostolo: et auaritia quae est\nidolorum seruitus? potuitne maiore poena digna iudicari,\nquam ut inter illa crimina poneretur. quibus obsessi regnum\ndei non possidebunt? aperiant oculos cordis, ne frustra pateant.\noculi corporis, et legant praedicatorem liberum ueritatis\nin eadem ipsa ad Corinthios prima epistula scribentem: nolite\nerrare. neque fornicatores neque idolis seruientes\nneque adulteri neque molles neque masculorum concubitores\nneque fures neque auari neque ebriosi neque\nmaledici neque rapaces regnum dei possidebunt.\n\n\n\n\n\n\nquomodo ergo Cyprianus et alia similia frumenta dominica in illa\ntunc unitatis ecclesia cum auaris et rapacibus, cum his qui\nregnum dei non possidebunt, non laicis uel quibuscumque\nclericis, sed ipsis episcopis panem domini manducabant et\ncalicem domini bibebant, cum idem apostolus praecipiat non\neis commisceri et clamet cum eiusmodi nec quidem cibum\nsumere? an quia non poterant ab eis corporaliter separari, ne\nsimul eradicarent et triticum, sufficiebat eis a talibus corde\nseiungi, uita moribusque distingui, propter compensationem\ncustodiendae pacis et unitatis, propter salutem infirmorum et\ntamquam lactentium frumentorum, ne membra corporis Christi\nper sacrilega schismata laniarent?\nSed ecce non ego urgeo quemquam eorum sic intellegere;\nipsi explicent, quemadmodum esse potuerit illa tunc ecclesia\ngloriosa sine macula et ruga, ubi esurientibus in ecclesia\nfratribus habere largiter argentum uolebant, ubi fundos insidiosis\nfraudibus rapiebant, ubi usuris multiplicantibus faenus\naugebant, ubi tantis erant iniquitatibus inuoluti, ut per illas\nregnum dei non possiderent. quodsi gloriosa ecclesia sine macula\net ruga in eis solis computabatur, qui maerebant et gemebant\nillas iniquitates quae fiebant in medio eorum, unde etiam\nsecundum sancti Ezechielis prophetiam tales proprio signo.\nsignari meruerunt, ut a uastatione et perditione iniquorum\ntutissimi euaderent, desinant calumniari bonis non operantibus\nmala per morbidam cupiditatem, sed tolerantibus propter pacificam\ncaritatem, quibus dictum est: beati pacifici, quoniam\nipsi filii dei uocabuntur. nam propterea spiritus sanctus\nper memoratum Ezechielem prophetam tali uerbo designauit\n\n\n\n\n\n\nmalos, quos in unitate tolerant boni, ut eos in medio bonorum\ndiceret constitutos, quia si bonos diceret in medio malorum,\nilli quasi extrinsecus et forinsecus esse uiderentur. gemunt,\ninquit, et maerent iniquitates populi mei quae fiunt in\nmedio eorum, ut illos iniquos non solum non exclusos, sed\netiam inclusos cogitaremus.\nSi uero iam tunc non erat ecclesia, quia Cyprianus et\nquicumque cum eo auaros illos rapacesque nouerant quales\nipsi non erant, quamuis eos grauissimis gemitibus et praeclarissimis\nuocibus accusarent, unam tamen cum eis Ã‘ltrantes\necclesiam et in una congregatione paria sacramenta tractantes\nper huiusmodi communicationem paris sortis effecti sunt, quia\nnon obtemperauerunt apostolo iubenti cum huiusmodi nec cibum\nquidem simul sumere et: auferte malum ex uobis ipsis,\nquid adhuc laboramus? quid se ipsi iactant quod habeant\naliquam ecclesiam, si iam illis temporibus esse destitit? dicant\nunde natus est Maiorinus aut Donatus, ut per eos nasceretur\nParmenianus atque Primianus. quid enim eis prodest, quod\nauaros et rapaces, cum quibus cibum sumi uetat apostolus,\nmodo se uel non habere in congregatione sua uel incognitos\nsibi esse mentiuntur, quandoquidem fuerunt tales in illa unitatis\necclesia, unde se isti exortos esse sic iactant, ut eam in\nsua sola societate id est in communione Donati remansisse\npersuadere conentur? si enim dicunt per talium communionem\nperire ecclesiam, cur eam non dicunt iam Cypriani perisse\ntemporibus? ac sic et se ipsos unde extiterint non inuenientes\ndesinant dicere aput se ecclesiam remansisse, quam totam\n\n\n\n\n\n\nprioribus perisse temporibus dicunt. si autem in bonis quibus\ntalia displicent semper mansit et manet et manebit ecclesia,\ndiscant isti aliquando non sic intellegere quod ait apostolus:\nauferte malum ex uobis ipsis, ut per schismata conantes\ncolligere zizania eradicent simul et triticum. quae omnia ita\ndisputamus, ut meminerint qui haec legunt uel audiunt, non\neos potuisse umquam demonstrare siue illis temporibus, cum\nrecentissimae res erant, siue nunc, cum multo firmiore innocentiae\nconscientia sibi totus orbis in catholica ecclesia christiana\npace conectitur, Caecilianum uel alios qui ei concorditer\ninhaerebant fuisse zizania. sed ut securus unusquisque in\necclesiae sanctae unitate permaneat et eiusdem unitatis desertores,\nne cum eis pereat, non sequatur, haec dicimus, quia,\nsi fuissent illi zizania, tolerari potius usque ad messem quam\npernicie schismatis eradicatis frumentis separari debuerunt.\nSed dicet aliquis: \\'quomodo ergo praecipienti apostolo\npoterimus oboedire qui ait: cum eiusmodi nec quidem\ncibum simul sumere? si enim solam cordis separationem\nab eis faciendam esse praeciperet, non diceret: scripsi uobis\nin epistula non commisceri fornicariis, non utique\nfornicariis huius mundi, id est eis qui christiani non essent,\nde quibus postea dicit: quo enim mihi de his qui foris\nsunt iudicare? nonne de his qui intus sunt uos iudicatis?\nde his autem qui foris sunt deus iudicabit. cum\nergo de tali separatione praecipiat, quae non fit ab eis malis\nqui christiani non sunt, sed ab eis qui christiani sunt, cordis\nautem separatio ab omnibus malis facienda est ac per hoc et\nab eis malis qui non sunt christiani oportet nos corde separari,\n\n\n\n\n\n\n\n\n\n\nquid restat, nisi ut intellegamus nobis id iuberi per apostolum,\nut quibusdam malis christianis quales ipse designat nec tali\nconiunctione misceamur, quali coniunctione paganis in ipsius\nuitae humanae societate miscemur? et ideo alio loco si quis\nuos uocauerit ex infidelibus et uolueritis ire, omnia\nquae apponuntur uobis manducate nihil interrogantes,\nhic autem cum eiusmodi, inquit, nec quidem cibum simul\nsumere. permittit itaque cibum sumere cum infidelibus, id\nest cum eis qui nondum crediderunt in Christum, aput quos\ndicit manducandum esse quod apposuerint, de quibus quoniam\nforis sunt deus iudicabit; cum his autem qui intus sunt, id\nest si quis frater nominatur aut fornicator aut idolis\nseruiens aut auarus aut maledicus aut ebriosus aut\nrapax, uetat etiam cibum sumere. persuadet ergo ante tempus\nmessis a frumentis zizania separari. quod si facere noluerimus,\nquoniam dominus prohibet, toleraturi ea sumus et in sola\ncum eis uoluntatis et cordis separatione perseueraturi, ac per\nhoc etiam cibum sumpturi cum talibus, quod apostolus prohibet\\\\\nIn hac uelut angustia quaestionis non aliquid nouum\naut insolitum dicam, sed id quod sanitas obseruat ecclesiae,\nut, cum quisque fratrum id est christianorum intus in ecclesiae\nsocietate constitutorum in aliquo tali peccato fuerit deprehensus,\nut anathemate dignus habeatur, fiat hoc ubi periculum schismatis\nnullum est atque id cum ea dilectione, de qua ipse\nalibi praecipit dicens: ut non inimicum eum existimetis,\n\n\n\n\n\n\nsed corripite ut fratrem. non enim ad eradicandum fit, sed\nad corrigendum. quodsi se non agnouerit neque paenitendo\ncorrexerit, ipse foras exiet et per propriam uoluntatem ab\necclesiae communione dirimetur. nam et ipse dominus, cum\nseruis uolentibus zizania colligere dixit: sinite utraque crescere\nusque ad messem, praemisit causam dicens: ne forte,\ncum uultis colligere zizania, eradicetis simul et triticum.\nubi satis ostendit, (ut), cum metus iste non subest, sed\nomnino de frumentorum stabilitate certa securitas manet. id\nest quando ita cuiusquam crimen notum est et omnibus execrabile\napparet, ut uel nullos prorsus uel non tales habeat\ndefensores, per quos possit schisma contingere, non dormiat\nseueritas disciplinae, in qua tanto est efficacior emendatio\nprauitatis, quanto diligentior conseruatio caritatis. tunc autem\nhoc sine labe pacis et unitatis et sine laesione frumentorum\nfieri potest, cum congregationis ecclesiae multitudo ab eo\ncrimine quod anathematur aliena est. tunc enim adiuuat praepositum\npotius corripientem quam criminosum resistentem; tunc\nse ab eius coniunctione salubriter continet, ut nec cibum cum\neo quisquam sumat non rabie inimica, sed cohercitione fraterna;\ntunc etiam ille et timore percutitur et pudore sanatur, cum\nab uniuersa ecclesia se anathematum uidens sociam turbam,\ncum qua in delicto suo gaudeat et bonis insultet, non potest\ninuenire.\nAd hoc enim et ipse apostolus ait: si quis frater\nnominatur. in eo quippe quod ait \\'si quis\\' nihil aliud uidetur\nsignificare uoluisse, nisi eum posse tali modo salubriter corrigi\nqui inter dissimiles peccat, id est inter eos quos peccatorum\nsimilium pestilentia non corrumpit. in eo uero quod ait\n\n\n\n\n\n\n\n\n\\'nominatur\\' hoc nimirum intellegi uoluit, parum esse ut sit quisque\ntalis, nisi etiam nominetur id est famosus appareat, ut possit\nomnibus dignissima uideri quae in eum fuerit anathematis\nprolata sententia. ita enim et salua pace corrigitur et non\ninterfectorie percutitur, sed medicinaliter uritur. propterea et\nde illo dixit quem tali medicina sanari uoluerat: satis est\nhuic correptio haec quae (a) multis. neque enim potest\nesse salubris a multis correptio, nisi cum ille corripitur qui\nnon habet sociam multitudinem. cum uero idem morbus plurimos\noccupauerit, nihil aliud bonis restat quam dolor et gemitus,\nut per illud signum, quod Ezechieli sancto reuelatur, inlaesi\neuadere ab illorum uastatione mereantur — ad eum enim qui\nerrare non potest clamant: ne comperdas cum impiis animam\nmeam et cum uiris sanguinum uitam meam —,\nne, cum uoluerint colligere zizania, eradicent simul et triticum\nnec per diligentiam segetem dominicam purgent, sed per\ntemeritatem ipsi potius inter purgamenta numerentur. ideoque\nidem apostolus, cum iam multos comperisset immunda luxuria\net fornicationibus inquinatos, ad eosdem Corinthios in secunda\nepistula scribens non identidem praecipit, ut cum talibus\ncibum non sumerent; multi enim erant nec dici de his poterat:\n\\'si quis frater nominatur fornicarius aut auarus aut aliquid\ntale, cum eiusmodi nec quidem cibum simul sumere>, sed ait:\nne iterum cum uenero humilet me deus ad uos et\nlugeam multos ex his, qui ante peccauerunt et non\n\n\n\n\n\n\negerunt paenitentiam super immunditia et luxuria et\nfornicatione quam gesserunt. per luctum suum potius\neos diuino flagello cohercendos minatur quam per illam correptionem,\nut ceteri se ab eorum coniunctione contineant.\nconsequenter enim dicit: ecce tertio hoc ueniam ad uos.\nin ore duum uel trium testium stabit omne uerbum.\npraedixi et praedico, sicut praesens secundo et nunc\nabsens, his qui ante peccauerunt et ceteris omnibus,\nquia si uenero iterum non parcam, quia probationem\nquaeritis eius qui in me loquitur Christi. quid aliud\nhic dixit: non parcam nisi quod superius ait: et lugeam,\nut luctus eius impetraret flagellum a domino, quo illi corriperentur,\nqui iam propter multitudinem non poterant ita corripi,\nut ab eorum coniunctione se ceteri continerent et eos erubescere\nfacerent, sicut faciendum est, si quis frater in aliquo ceteris\ndissimili crimine nominatur? et reuera, cum contagio peccandi\nmultitudinem inuaserit, diuinae disciplinae seuera misericordia\nnecessaria est. nam consilia separationis et inania sunt et\nperniciosa atque sacrilega, quia et impia superbia fiunt et plus\nperturbant infirmos bonos quam corrigunt animosos malos.\nsicut ille fidelissimus testis auaritiae collegarum, cum ea mala\ntribulationum, quae patiebatur illo tempore ecclesia, censurae\ndiuinae disciplinaeque tribueret, commemoratis quos nouerat\nepiscoporum pessimis moribus, qui esurientibus fratribus habere\nargentum largiter uellent, fundos insidiosis fraudibus raperent,\nusuris multiplicantibus faenus augerent, quid non, inquit,\nperpeti tales pro peccatis huiusmodi mereremur? et\ndeinde adhibet testimonium de psalmis dicens: cum iam\n\n\n\n\n\n\npridem praemonuerit et dixerit censura diuina: \\'si\ndereliquerint filii eius legem meam et in iudiciis meis\nnon ambulauerintsiiustificationes measprofanauerint\net praecepta mea non obseruauerint, uisitabo in uirga\nfacinora eorum et in flagellis delicta eorum. misericordiam\nautem meam non dispergam ab eis\\\\\nMisericorditer igitur corripiat homo quod potest, quod\nautem non potest patienter ferat et cum dilectione gemat aut\nlugeat, donec aut ille desuper emendet et corrigat aut usque\nad messem differat eradicare zizania et paleam uentilare. ut\ntamen securi de salute sua bonae spei christiani inter desperatos,\nquos corripere non ualent, in unitate uersentur, auferant malum\na se ipsis, id est ut in ipsis non inueniatur quod eis in moribus\ndisplicet aliorum. cum enim dixisset apostolus: quid enim\nmihi de his qui foris sunt iudicare? nonne de his qui\nintus sunt uos iudicatis? de his autem qui foris sunt\ndeus iudicabit, tamquam illi responderent: \\'quid agimus,\ncum ita improborum multitudine premimur, ut iudicium nostrum\nin aliquam cohercitionem non possimus exerere?\\', auferte,\ninquit, malum ex uobis ipsis, id est: \\'si non potestis auferre\nmalos ex medio uestrum, ipsum malum auferte ex uobis ipsis.\\'\nquodsi quisquam uelit sic intellegere quod dictum est: auferte\nmalum ex uobis ipsis, ut per correptionem separationis de\ncongregatione fratrum malus quisque auferendus sit, studio\ntamen sanandi, non odio perimendi esse faciendum nemo dubitauerit.\net quis adhibendus sit modus temporaque seruanda,\nne pax ecclesiae uioletur, in qua maxime tritico parcendum\nest, ne simul cum zizaniis eradicetur, quod in praesentia uisum\n\n\n\n\n\n\nest necessarium disseruimus. haec qui diligenter et pacifice\ncogitat, nec in conseruatione unitatis neglegit disciplinae seueritatem\nnec immoderatione cohercitionis dirrumpit uinculum\nsocietatis.\nNam hoc ipsum quod ait apostolus: cum eiusmodi\nnec quidem cibum simul sumere quam multi boni christiani\nfaciunt de his quorum familiarius curam gerunt, ut, a\nquorum consortio potuerint separare quos tali correptione posse\ncorrigi sentiunt uel quos omnino corrigi posse desperant, ne\nalios conloquiorum malorum contagione corrumpant, non dubitent\nfacere. facit autem hoc bene, id est humili caritate ac\nbenigna seueritate, qui sic praeest fratribus suis, ut eorum\nseruum se esse meminerit, sicut sese habet ipsius domini et\npraeceptum et exemplum. tunc enim fit et sine tyfo elationis\nin hominem et cum luctu deprecationis ad deum. sed\nnon, quam facile de gradu clericorum quisque ab episcopo uel\nde numero pauperum quos pascit ecclesia uel de ipsa congregatione\nlaicorum siue ab episcopo siue a clerico uel quocumque\npraeposito cui est potestas eximitur, ita ut cum eiusmodi a\nceteris, quibus hoc praecipi potest, nec cibus sumatur, tam\nfacile malorum multitudo in quolibet ordine ecclesiae potest\na bonorum commixtione secludi et expelli. nam et in domibus\nsuis quique boni fideles ita disciplinam suorum moderantur\net regunt, ut ibi quoque obtemperent apostolo praecipienti cum\neiusmodi nec quidem cibum simul sumere, cum et de\nfiliis suis et de domesticis hoc faciunt uel fieri iubent., cum eos\n\n\n\n\n\n\nuident ita uiuere, ut hoc eis esse faciendum ipsa quae in eos\nhabetur caritas suggerat. turba autem iniquorum, cum facultas\nest in populis promendi sermonem, generali obiurgatione ferienda\nest et maxime si occasionem atque opportunitatem praebuerit\naliquod flagellum desuper domini, quo eos appareat pro\nsuis meritis uapulare. tunc enim aures humiles praebet emendatori\nsermoni calamitas auditorum faciliusque in gemitum\nconfitendi quam, in murmura resistendi afflicta corda compellit,\nsicut tunc beatus Cyprianus de collegis suis fortasse illa non\ndiceret, nisi eum diuina desuper seueritas adiuuaret. eo quippe\ntempore illa dicebat tam molesto, tam calamitoso atque luctuoso,\nut illi non solum suscensere non auderent, sed etiam uix a\nsuscensentibus ueniam se posse impetrare sentirent quamquam\netsi nulla calamitas tribulationis premat, cum facultas datur,\nutiliter corripitur in multitudine multitudo; nam sicut separata\nsaeuire, sic in ipsa congregatione obiurgata gemere consueuit.\nquamobrem et illud praeceptum apostoli nullo modo neglegendum\nest, cum sine periculo uiolandae pacis fieri potest,\nquia nec ipse aliter fieri uoluit, ut a congregatione bonorum\nsepararetur malus, et eiusdem illud praecipue tenendum est,\nut sufferentes inuicem studeamus seruare unitatem spiritus in\nuinculo pacis. item domino in euangelio dicenti et in illo\nobtemperare debemus, ubi ait: si neque ecclesiam audierit,\nsit tibi tamquam ethnicus et publicanus, et in illo, ubi\nprohibuit colligi zizania, ne simul eradicetur et triticum. potest\nenim utrumque custodiri ab eis de quibus dictum est: beati\npacifici, quoniam ipsi filii dei uocabuntur.\nSed iam cetera quae Parmenianus posuit testimonia\nuideamus. inter omnia, quibus eorum sacrilegus tumor apparet,\n. nullo se loco magis aperuit quam in eo, quod ausus est etiam\nillud ex Hieremia propheta ponere, unde persuaderet hominibus\ncaecis communionem Donatistarum non solum ecclesiam ueram\nesse, sed etiam talem iam hoc tempore, qualis post ultimam\nuentilationem ecclesia sancta futura est. cui sacrilegae praesumptioni\net nefandae elationi quid addi possit ignoro. et\nmultis quidem locis sermonum suorum nihil aliud praesumere\nintelleguntur, sed aliquando uerecundantur, cum eos urgere\nueritas coeperit, quando interrogantur uel utrum non habeant\nuel utrum non sint ipsi peccatores. uerumtamen in hoc prophetico\ntestimonio inpiam uanitatem suam et nimiam peruersitatem\napertissime prodiderunt. cum enim Hieremias sanctus\nuellet ostendere bonis et malis, etiamsi ad tempus sit congregationis\nuna societas, longe tamen esse disparia momenta\nmorum finemque meritorum, quid paleis, inquit, ad triticum?\nParmenianus autem cum uellet Tychonium refellere dicentem\nmalos a bonis in unitate interim pro pace tolerandos et in\nfine ultimi diuini iudicii separandos, posuit hoc Hieremiae\ntestimonium, quo peruersus atque errans peruersos et errantes\nad turbulentissimas et sceleratissimas seditiones inflammet, ut,\nquisquis inflata mente carnis suae uidetur sibi aliquid esse\ncum nihil sit, se ac sui similes tamquam grana purgatissima\nexistimans ad ecclesiae congregationem, in qua necesse est ut\nhi qui ad uitam aeternam pertinent eos qui ad ignem aeternum\n\n\n\n\n\n\npertinent usque ad certum finem tamquam frumenta paleam\nsuam tolerent, iam sibi accedendum esse non putent. nullus\nalius flatus de area Christi leuissimam paleam ante tempus\nuentilationis excussit, nulla alia praesumptio sacrilega schismata\nquaecumque ubicumque sunt fecit.\nAmmonet, inquit, Hieremias sanctissimus et infructuosas\net steriles peccantium turbo ab honorata fruge iustorum\ndiscernit dicens: quid paleis ad triticum? o tubam\nfuroris, o uocem execrabilis pestilentiae! numquid forte sic\nerrat genus humanum, ut non agnoscat uentilatorem Parmenianum?\nan et ipse dat locum Donato et ad purgatam per eum\nmassam se uenisse gloriatur? nam ille ante se Maiorinum\nnescio utrum dignetur agnoscere. an isti tres tamquam tria\ncornua cuiusdam uentilabri in manu domini fuerunt, per quos\nmessis orbis totius mundaretur, et Africa electa est ubi purgata\nmassa consisteret, cetera autem omnem terram palea\nseparata uestiret? unde ergo tanti greges circumcellionum?\nunde tantae turbae conuiuiorum ebriosorum et innuptarum sed\nnon incorruptarum innumerabilia stupra feminarum? unde tanta\nturba raptorum auarorum faeneratorum? unde tam multi per\nsuas quique regiones notissimi tantundem uolentes sed non\ntantum ualentes Optati? quid ad haec respondetur? non sunt\nista? an et hoc triticum est? uae impudentissimae negationi,\nsi aput se ista non esse, uae sceleratissimae peruersitati, si\nfrumenta esse responderint. postremo cur massam purgati\ntritici post tantae auctoritatis tridentem, id est Maiorinum\n\n\n\n\n\n\nDonatum Parmenianum, etiam Primianus iterum ausus est\nuentilare, ut Maximianistas de sua communione separaret? an\nforte frumenta proiecit? quid est ergo ipse cum suis qui talia\nproiecerunt? an ita ista frumenta purgata sunt, ut se inuicem\nnon agnoscant et se inuicem damnando uentilare conentur?\npotuitne palea baptizare frumenta? si potuit, cur ergo dicunt:\nquid paleis ad triticum? si autem non potuit, cur Felicianus\ncum inter paleam Maximianistarum foras uolasset,\nquotquot illi baptizauit cum eo rursus ad massam illam\npurgatissimam redierunt et eos omnes intus nunc habent et\nsibi non dicunt: quid paleis ad triticum?\nIam ergo euigilent aliquando et intellegant quemadmodum\npropheta dixerit: quid paleis ad triticum? ubi\nenim dicatur prius considerent, si eis inest qualiscumque sensus\nhumanus. numquid in agro dici potest: quid paleis ad\ntriticum, quando eadem radice portantur? numquid in area,\nubi pariter triturantur? sed utique in horreo: quid paleis\nad triticum? ueniet enim ille pater familias ferens uentilabrum\nin manu sua, mundabit aream suam, frumenta recondet\nin horreum, paleam uero comburet igni inextinguibili. nam\nper aliam similitudinem omne triticum ouium nomine et omnis\npalea haedorum nomine significantur, quae duo pecorum genera\ninterim permixta sub uno pastore pascuntur. sed ueniet,\ninquit, filius hominis cum angelis suis, et congregabuntur\nante eum omnes gentes, et separabit eos\nab inuicem, sicut pastor separat oues ab haedis.\net oues quidem ponet ad dextram, haedos autem\nad sinistram. et dicet eis qui ad dextram sunt:\n\n\n\n\n\n\nuenite benedicti patris mei, percipite regnum quod\nuobis paratum est ab initio mundi. illis autem qui\nad sinistram sunt dicet: ite in ignem aeternum,\nqui paratus est diabolo et angelis eius. tunc ergo\nimplebitur prophetia: quid paleis ad triticum, quando\nhaedis et ouibus non poterit pascua esse communis. si possunt\npisces boni piscibus malis intra illam sagenam cui dixit dominus\nsimile esse regnum caelorum dicere: \\'recedite a nobis aut\nrecedamus a uobis, donec omnes educantur ad litus et per\nangelos boni mittantur in uasa, mali autem proiciantur\\', potest\nhoc tempore impleri quod dictum est: quid paleis ad\ntriticum? sed qui congregationem suam iam frumentum\npurgatum putant, a commixtione frumenti et paleae tamquam\npura palea uolauerunt, et qui se sub uno pastore non adhuc\ncum haedis pascere sentiunt, luporum insidiis de grege domini\nseparati sunt, et qui cum malis piscibus se congregatos esse\nnon putant, non solum mali pisces sunt, sed etiam unitatis\nretia dirruperunt. quodsi iam hoc tempore intellegamus fieri\nquod Hieremias ait: quid paleis ad triticum, nihil aliud\nrecte intellegere possumus nisi quia in una quidem congregatione\nsunt, donec in fine uentilationis etiam corporaliter\nseparentur, sed tamen tritico sursum cor est, paleae uero\ndeorsum. palea quippe sua quaerit, non quae Iesu Christi,\ntriticum autem thesaurizat thesaurum in caelo, et ubi est\nthesaurus eius, ibi et cor eius.\nSicut etiam beati Esaiae uerba intellegenda sunt,\nquae ille similiter non intellegens ad eandem sui erroris\n\n\n\n\n\n\nsententiam detorquere conatus est. quid enim ait Esaias? recedite\nrecedite, exite inde et immundum nolite tangere.\nexite de medio eius et separamini, qui fertis\nuasa domini. numquid eadem totiens repetenda sunt, quomodo\nfiat separatio cordis a malis? immundum enim non\ntangit qui ad peccatum nulli consentit. exit autem inde, ut\nsalua eius causa sit aput deum, si etiam disciplinam corripiendi\net arguendi salua pace non neglegat. nam qui uult corporaliter\nquasi manifestos malos deserere, spiritaliter deserit latentes\nbonos, quos inexpertos et incognitos cogitur accusare, dum\nseparationem suam conatur defendere.\nSed isti respondeant: si mundus est Felicianus, cur\nexiit de medio eorum? si uero immundus est, cur modo tangunt\nimmundum? quodsi tunc immundus fuit cum foris esset,\nquos illic baptizauit immundi sunt, quia immundum tetigerunt.\nan omnes cum illo remeando mundati sunt? possunt ergo isti\nmundare foris baptizatos, quos in sua communione non baptizauerint?\ncur ergo alios rebaptizant? an a trecentis decem\nBagai considentibus damnari aliqua forte dignatio est et ideo\nde toto orbe quisquis ad eos uenerit rebaptizatur, quia non\nmeruit totus orbis istam dignationem, ut Bagaiensi concilio damnaretur?\nquid ergo? a Maximiano et a ceteris sociis eius\nad Primiani communionem non redeuntibus quicumque baptizati\nuenerint, rebaptizantur an parcitur eis? si rebaptizantur.\nuiolatur dignatio Bagaiensis — in ea quippe etiam istorum baptizatores\ndamnati sunt —; si autem parcitur eis, rogandi sunt isti,\nut rursum ad oppidum Bagaiense conueniant et, si forte ille\n\n\n\n\n\n\nnumerus trecentorum decem iam consecratus est, totidem conueniant\net illic sententiam contra totum orbem proferant, sicut\naduersus Maximianistas protulerunt, ut, cum uoluerint aliquem\nrebaptizare ex aliqua orbis parte uenientem, pari priuilegio\nse defendat asserens ita sibi parci oportere, sicut ei parcitur\nquem Maximianista baptizat, quia iam non soli Maximianistae,\nsed etiam totus orbis meruerit concilio Bagaiensi damnari.\ndeinde se ipsos a tam magna inuidia liberabunt, ut, cum coeperint\niam non rebaptizare in ecclesia baptizatos quae per\nomnes terras est constituta, si quis eis mouerit quaestionem,\ncur iam non faciant quod antea faciebant, respondeant: \\'quando\nista faciebamus, nondum Bagaiensi concilio totum orbem terrarum\ndamnaueramus; nunc autem rogati misericorditer concessimus,\nut eos tali concilio damnaremus quali Maximianistas\ndamnauimus, quorum baptismum non repetimus). quid ergo\nmagnum est, quid difficile praestare omnibus gentibus tantam\ndignationem damnationis? an iterare baptismum orbis terrarum\nlicet et iterare damnationem orbis terrarum non licet? etiam hinc\nsecuri sint; non inuenimus quo concilio tot gentes prouinciasque\ndamnauerint. quosdam paucos in Africa damnauerunt, a quibus\ntotius orbis iudicio superati sunt, nec ausi sunt postea damnare\niudices aput quos superati sunt. quid enim esset impudentius,\nquid insanius? multo minus damnare potuerunt etiam in ceteris\nterrarum partibus constitutos, qui talibus ecclesiasticis iudicibus\ncredere quam uictis litigatoribus maluerunt. et tamen\nMaximianistarum, quos trecenti et decem Donatistae Bagaiensi\nconcilio damnauerunt, baptismus agnoscitur acceptatur admittitur,\norbis terrarum autem, per quem Christi hereditas sic\n-exhibita est ut promissa est, in qua et ipsi ante paucos annos\n\n\n\n\n\n\nfuerunt, quem nullo iure damnare potuerunt, nulla saltem\nconcilii peruersitate damnarunt, baptismus improbatur exufflatur\niteratur. o sancta damnatio, quam Maximianistae meruerunt,\net laboriosa innocentia gentium, quae aput illos propterea\nchristianum nomen amisit, quia talem damnationis locum\ninuenire non potuit!\nSi autem illi soli a Maximianistis uenientes non rebaptizantur\nqui cum suis baptizatoribus redeunt, sicut hi qui\ncum Praetextato et Feliciano redierunt, primo uideant, quemadmodum\neiusdem schismatis baptismum extra eorum communionem\nforis aequaliter datum in aliis confirment in aliis exufflent,\nin parte honorent in parte uiolent. ita enim ubi uiolant rei\nfiunt, ubi autem confirmant reatus sui testes inueniuntur. si\nenim sic postea confirmarent, ut iam uiolare desinerent, non\ndiscrepatio, sed correctio diceretur; cum autem in quibusdam\nimprobant quod in aliis adprobant, in his accusantur, in illis\ntestimonium contra se dicunt. quaero enim, quare non baptizes\neos, quos Felicianus in Maximiani schismate baptizauit: quia\nChristi baptismum acceperunt an quia Feliciani? si quia Feliciani,\naput Maximianistas eum dedit damnatus, foris extra\ncommunionem uestram eum dedit; hoc est ille baptismus quod\net Saluii Membressitani et aliorum talium. si autem quia\nChristi, plus aput te ualet pro baptismo Christi Felicianus in\nMustitanis quam ipse Christus in omnibus terris, plus aput\nte ualet pro baptismo Christi sedens ad latus tuum ex damnato\na te quam ille sedens ad dexteram patris ex crucifixo pro te.\nparcitur in paucissimis baptismo Christi ne Felicianus offendatur,\net non parcitur ne ipse Christus in tot gentium milibus exuffletur.\nSed incredibilis est caecitas hominum et omnino nescio\nquemadmodum credi posset esse in hominibus tanta peruersitas,\nnisi experimento uerborum suorum factorumque patesceret\nusque ad(eo) eos clausos habere oculos cordis, ut, cum commemorent\nsanctae scripturae testimonia, non intueantur in\nfactis prophetarum quemadmodum intellegenda sint uerba\nprophetarum. dixit Hieremias: quid paleis ad triticum?\n(num) ipse recederet a paleis populi sui in quas tanta illa\nuera dicebat? dixit Esaias: recedite recedite, exite inde\net immundum nolite tangere. cur ipse in illo populo\nimmunditiam quam grauiter arguebat in una cum eis congregatione\ntangebat? legant quanta in malos populi sui et quam\nuehementer ac ueraciter dixerit, a quibus se tamen nulla\ncorporali diremptione separauit. dixit Dauid: non sedi in\nconuenticulo uanitatis et cum facinerosis non introibo.\nodio habui curiam nequissimorum et cum\nimpiis non sedebo. legant quales ipse temporibus suis in\nillo populo tolerauerit, qui unctionis mystico sacramento tantum\nhonorem detulit, ut id nec in sceleratissimo Saule contemneret,\nimmo tantum ueneraretur, ut amplius omnino non posset. nonne,\nsi eorum uerba factis eorum obiceremus, responderent nobis:\n\\'nos plane cum talibus nullum habuimus in corde consortium\nnec tangebamus immundum ubi potest coinquinare contactus,\nid est consensione atque placito conscientiae recedebamus et\nexibamus ab eis, quia non solum talia non faciebamus, sed\nnec facientibus tacebamus\\'? isti autem seditiosi et insani, qui\n\n\n\n\n\n\ndefensiones praecisionibus suis quaerunt ex oraculis prophetarum,\nsuperest ut impietate uesana de uerbis propheticis mores\narguant prophetarum. an hoc dicturi sunt, quod illis temporibus\nrecedere iustis a malo populo non licebat, istis uero temporibus\nlicet? quid dici peruersius potest illo tempore non oportuisse\nbonos a malis corporaliter separari, quando multa sacramenta\ncorporaliter obseruare iubebantur, nunc autem necessariam esse\ncorporalem separationem, quando iam illa spiritaliter obseruantur?\nUae caecis ducentibus et caecis sequentibus! itane non\ntiment ista dicentes, ne forte per tantam latitudinem orbis\nterrarum, qua fides Christi nomenque diffusum est, antequam\nse isti separarent, in aliqua parte terrarum ab Africanis regionibus\nremotissima iam hoc iusti aliqui fecerint, et adhuc isti\nin immunditiae quam illi fugerant contagione uiuebant? quis\nenim eis cauet, quis eos securos facit, si huiusmodi a malis\nseparatio facienda est, antequam ab istis fieret, numquam factam\nfuisse tam longe, ut Afri omnino nescirent, sicut extremis\nillarum partium terris pars Donati prorsus ignota est? fortasse\ndicunt obesse sibi non potuisse quod ignorabant. sic ergo et\nillis terris obesse non potest quod gestum in Africa ignorant,\netiamsi uera isti dicerent quae de Afrorum criminibus mentiuntur.\nsi autem dicunt latere se non potuisse, si fieret, modo\ndicant per omnes orbis terrae partes quot schismata facta sint.\nnimium est quod interrogo: in ipsa Africa dicant Donatistae\nCarthaginienses uel quicumque sunt in uicinitate Carthaginis\nquot partes per Numidiam et Mauretaniam factae sint de ipsa\n\n\n\n\n\n\n\n\nparte Donati. quarum omnium causas utique nosse deberent,\nne forte iusti aliqui in regionibus suis malorum societatem\ncongregationemque uitauerint et exierint inde, ne immundum\ntangerent, ne cum facinerosis introirent, ne forte isti iam ante\naliquot annos in aliquo angulo Numidiae uel Mauretaniae\nseparantibus se frumentis palea remanserint, et nesciunt. sed\nunde securi sunt, nisi quia certum habent bonos esse non\npotuisse qui se ab unitate communionis Donati, quae per totam\nAfricam diffunditur, segregarunt, quia, si malos aliquos in sua\nuicinitate patiebantur, quos ostendere ceteris non ualebant, eos\ntolerare potius debuerunt quam diuidere se a tot innocentibus,\nquibus persuadere non poterant aliena peccata, etiamsi ea ipsi\noptime nossent? cur ergo haec innocentia non tribuitur orbi\nterrarum in tanta multitudine ac latitudine gentium quacumque\nChristi hereditas patet, ut certa atque secura sit eos, qui se\nbonos dicunt et se ab omnis terrae unitate seiungunt, eo ipso\ndemonstrare quales sint? sibi enim iusti uidentur et spernunt\nceteros et ideo non cantant canticum nouum, quia de superbia\nueteris hominis extolluntur. ab ea quippe communione separantur\ncui dictum est: cantate domino canticum nouum,\ncantate domino omnis terra. qui si uere iusti essent,\netiam humiles essent; si autem humiles essent, etiamsi uere\nmalos in suae uicinitatis congregatione paterentur, quos ab\nunitate Christi expellere non ualerent, caritate Christi tolerare\ndeligerent. quomodo autem possunt de his ipsis, quos in sua\nuicinitate malos arguunt, iustum habere iudicium, cum temeraria\ncaecitate tam longe a se positos ignotissimos criminantur?\nutrum enim uel ciues suos uel uicinos quos arguunt malos\nesse nouerint, incertum est orbi terrarum; quia uero ab eis,\n\n\n\n\n\n\nquorum longe positorum uitam nosse non possunt, temeraria.\ncaecitate separantur, certum est orbi terrarum, et quia cum\nlaude patientiae mali noti tolerantur, ne ignoti boni damnentur,\ncertum est orbi terrarum. quapropter securus iudicat orbis\nterrarum bonos non esse, qui se diuidunt ab orbe terrarum in\nquacumque parte terrarum.\nPostremo si prophetae posteros monuerunt, ut se ante\ntempus ultimae uentilationis a paleis corporaliter separarent et\ntali separatione cauerent tangere immundum et cum facinerosis\nnon introirent, cur hoc non fecit Paulus apostolus? an palea\nnon erant qui non ex ueritate, sed ex inuidia Christum annuntiabant?\nan immundi non erant qui non caste euangelium\npraedicabant, quos in illius temporis ecclesia fuisse testatur\net cuius excellentissimam caritatem omnia tolerantem etiam\nposteriores imitati sunt? an immunditia non est auaritia, quam\nCyprianus corde non tetigit et tamen inter auaros collegas\npacatissime uixit? obsurduerat uidelicet aduersus uerba psalmorum,\nut sederet in conuenticulo uanitatis et cum facinerosis\nintroiret, odio non haberet curiam malignorum et cum impiis\nsederet. an non erat conuenticulum uanitatis in eis, qui esurientibus\nin ecclesia fratribus largissimo argento nitere cupiebant?\nan non erant facinerosi, qui fundos insidiosis fraudibus rapiebant?\nan nequissimi et impii non erant, qui usuris multiplicantibus\nfaenus augebant? ille uero lauabat cum innocentibus manus\nsuas et circumdabat altare domini. ideo quippe tolerabat nocentes,\nne desereret innocentes cum quibus manus lauabat, quia diligebat\nspeciem domus domini, quae species in uasis honorabilibus\n\n\n\n\n\n\n\n\nerat. in magna autem domo non solum aurea uasa\nsunt et argentea, sed et lignea et fictilia. et illa\nquidem sunt in honore, illa autem in contumelia.\net mundabat semet ipsum ab huiusmodi, ut esset etiam ipse\nuas in honore sanctificatum, utile domino, ad omne\nopus bonum paratum, nec propter uasa quae erant in contumelia\nse a domo magna separaret, sed eos in unitate illius\ndomus arguens tolerabat a quibus se non imitando mundabat.\nSed nouit ponere Parmenianus uerba prophetae dicentis:\nnon sedi in conuenticulo uanitatis et cum facinerosis\nnon introibo. odio habui curiam nequissimorum.\nlauabo cum innocentibus manus meas et\ncircumdabo altare domini, ut audiam uocem laudis\net enarrem omnia mirabilia tua. domine, dilexi\nspeciem domus tuae et locum tabernaculi claritatis\ntuae. ne simul perdideris cum peccatoribus\nanimam meam et cum uiris sanguinum uitam\n\\'meam, in quorum manibus delicta sunt, dextera\neorum impleta est muneribus. nouit haec ponere Parmenianus\net non curat aduertere, quemadmodum his uerbis\nsine ullo diuisionis nefariae sacrilegio seruiatur. species enim\ndomus et locus tabernaculi claritatis dei in uasis est ut dixi\nnon omnibus, quae tamen in una domo magna sunt, sed in\nhis quae sunt in honore sanctificata, utilia domino, ad omne\nopus bonum semper parata. in his quisquis dilexerit speciem\n\n\n\n\n\n\ndomus dei et locum tabernaculi claritatis eius, tolerat ea quae\nsunt in contumelia nec propter haec relinquit domum, ne fiat\nipse non uas in contumelia, quod tamen in domo toleratur,\nsed stercus quod de domo proicitur, et propter ipsam temporalem\ncum malis in una domo congregationem orat dicens:\nne simul perdideris cum peccatoribus animam\nmeam et cum uiris sanguinum uitam meam, in quorum\nmanibus delicta sunt, dextera eorum impleta\nest muneribus, hoc utique orans, ne simul pereat cum his\ncum quibus eum simul uiuere caritas iubet, cuius sacrificium\npraemisit dicens: domine, dilexi speciem domus tuae\net locum tabernaculi claritatis tuae. quia enim dilexi\nspeciem domus tuae, et propter ipsam dilectionem tolero uasa\nquae sunt in contumelia, quia caritas omnia tolerat, ne simul\ncum eis perdideris animam meam. nonne apparet in his uerbis\nuox illorum, qui per Ezechielem prophetati sunt gemere et\nmaerere ob iniquitates populi quae fiebant in medio eorum\net, quia erant uasa in honore, proprium signum accipere meruerunt,\nut, cum illi omnes inciperent uastari atque deleri, non\ndeus perderet cum peccatoribus animas eorum? isti autem\ninfelices, qui se ab omnium malorum congregatione tamquam\ntriticum a paleis purgatos esse praesumunt, per istam uanitatem\npraeiudicauerunt sibi, ut in populis quibus praesunt\niniquissimas et flagitiosissimas turbas non audeant corripere\nut corrigantur, ne per hoc cogantur confiteri quod mali sunt\net dicatur eis: \\'certe tritico purgato loquimini: cur ei per has\n\n\n\n\n\n\nuoces tantam paleam commixtam esse fatemini?\\' et ideo, quia\niusti non sunt, non emendant et arguunt in misericordia, sed\noleo adulationis impinguant capita eorum quibus ipsi esse\ncapita uolunt, quoniam sub uno capite quod in caelo est in\nunitate corporis quod per totam terram est esse nolunt, ut\nmerito plebibus eorum dicatur: qui uos felices dicunt,\nin errorem uos mittunt et conturbant semitas\npedum uestrorum.\nQui ergo non uult sedere in conuenticulo uanitatis, non\neuanescat tyfo superbiae quaerens conuenticula iustorum a\ntotius orbis unitate separata, quae non potest inuenire. iusti\nenim per uniuersam ciuitatem quae abscondi non potest, quia\nsuper montem constituta est — montem illum dico Danihelis in\nquem lapis ille praecisus sine manibus creuit et impleuit uniuersam\nterram —, per totam ergo istam ciuitatem toto orbe diffusam\niusti gemunt et maerent ob iniquitates quae fiunt in medio\neorum. non ergo quaerat separatos iustos, sed cum ipsis potius\nin malorum temporali commixtione concorditer gemat. non enim\nsedebit in conuenticulo uanitatis, quia ibi sedebit ubi conuersatur,\naudiet autem dicentem apostolum: conuersatio nostra\nin caelis est. ibi cum facinerosis non erit, ibi curiam\nnequissimorum non patietur, ibi cum impiis non sedebit. in\ntali spe habitet, ut ad rem cuius nunc habet spem peruenire\naliquando mereatur. non enim iam resurreximus sicut Christus\n\n\n\n\n\n\naut iam cum illo sedemus in caelestibus, et tamen quia talem\nspem nobis dedit et per ipsam spem iam quodammodo ibi\nconuersamur, dicit apostolus: si autem resurrexistis cum\nChristo quae sursum sunt quaerite, ubi Christus\nestin dextera dei sedens. quae sursum sunt sapite,\nnon quae super terram. mortui enim estis et uita\nuestra abscondita est cum Christo in deo. in illa\nuita nostra, quae abscondita est cum Christo in deo, non\nsedemus in conuenticulo uanitatis, quia, sicut idem apostolus\ndicit, simul nos excitauit et simul sedere fecit in\ncaelestibus, sed in spe, nondum in re. spes autem quae\nuidetur non est spes. quod enim uidet quis, quid\nsperat? si autem quod non uidemus speramus, per\npatientiam expectamus. quam patientiam isti miseri\nperdiderunt et festinantes se ante tempus uelut a palea separare\nse ipsos esse leuissimam paleam uento ablatam de area demonstrarunt.\nquod ergo ait Sapientia teneamus: qui autem me\naudit, habitabit in spe et silebit sine timore ab\nomni malignitate. dum ergo habitamus in spe cogitantes\nnon quod sumus sed quod erimus, quia filii dei quidem\nsumus, sed nondum apparuit quod erimus, quia\ncum apparuerit similes ei erimus, quoniam uidebimus\neum sicuti est, in tali spe habitantes, quia haec\nhabitatio cogitationis non habet malos, nec conuenticula uanitatis\nnec facinerosos nec iniquos nec impios patimur; et eos\ntamen non in spe, sed in re quae uidetur patimur, in\n\n\n\n\n\n\ncongregatione catholica toto orbe diffusa, donec transeat iniquitas,\ndonec tempore messis zizania colligantur, donec ultimo uentilabro\na frumento palea separetur, donec pisces boni a piscibus\nmalis, cum quibus intra eadem retia congregati sunt, in litore\nseligantur, donec haedi ab ouibus, cum quibus sub uno pastore\nin eisdem pascuis tamdiu pauerunt, ad sinistram in ultimo\nsegregentur.\nNulla est igitur securitas unitatis nisi ex promissis dei\necclesia declarata, quae super montem ut dictum est constituta\nabscondi non potest et ideo necesse est omnium terrarum\npartibus nota sit. inconcussum firmumque teneamus nullos\nbonos ab ea se posse diuidere, id est nullos bonos, etiamsi\ncognitos sibi malos patiantur, ubicumque uersantur, propter\neos se a longe positis et incognitis bonis temerario schismatis\nsacrilegio separare, ut, in quacumque parte terrarum uel facta\nsunt ista uel fiunt uel futura sunt, ceteris terrarum partibus\nlonge positis et utrum facta sint uel cur facta sint ignorantibus\net tamen cum orbe terrarum in unitatis uinculo permanentibus\nea ipsa sit firma securitas, non hoc potuisse facere nisi aut\nsuperbiae tumore furiosos aut inuidentiae liuore uaesanos aut\nsaeculari commoditate corruptos aut carnali timore peruersos.\nquibus omnibus causis efficitur, ut uel boni falsis criminibus\ninfamentur uel temere de bonis falsa credantur uel etiam mali,\nqui pro unitatis uinculo tolerati nihil obsunt bonis, disrupta\nbonorum pace peruersissime fugiantur, cum uexationi frumentorum\nnon parcitur, usurpantibus sibi hominibus ante messem\nquod angeli in messe facturi sunt.\nQuae cum ita sint, audent etiam sacrilega schismata\n\n\n\n\n\n\nuel haereses impiae, si quo in flagello ut se corrigant ammonentur,\npoenas furoris sui etiam inter martyria deputare. quod\nexistimans etiam Parmenianus in fine epistulae suae exhortatur\nTychonium, ut in parte Donati permaneat et persecutiones\nperferat, dicens non se debere uoluntate coniungi eis quibus\npersecutione cogente non iuncti sunt, adhibens etiam testimonium\nscripturae dicentis: uae his qui perdiderunt sustinentiam\net deuerterunt in uias prauas! et quid facient,\ncum inspicere coeperit dominus? more suo cuncta de\ndiuinis libris aduersus se ipsos proponens. qui enim sustinentiam\nperdiderunt, nisi qui eos, quos de criminibus quae obiciebant\nconuincere nequiuerunt, pro pace Christi tolerare noluerunt,\nut sero postea cogitantes ipsam partem suam non esse per\nmultas particulas diuidendam, etiam sibi manifestissimos sacrilegos\nquos ipsi damnarunt rursus receptos pro falsa Donati\npace tolerarent? et nunc iam tandem aliquando cognoscant et\ncorrigant, quod se impie fecisse ex eo saltem quod a Maximiano\npassi sunt didicerunt. sed scilicet erubescant manifestissimis\nrationibus corrigi, quia imperatorum iussionibus restiterunt,\nne illa quae se conqueruntur fuisse perpessos correcti perdidisse\nuideantur. quasi non melius perdunt illa quam pereunt. si enim\nhabet aliquam umbram et quamuis falsam atque fallacem,\ntamen nonnullam imaginem fortitudinis iubenti non cedere\nimperatori, cuius uel humanae laudis inlecebra est apertissimae\ncontradicere ueritati? cur clausis oculis tam multa de scripturis\ntestimonia proferunt, quae intellecta et contra se prolata\n\n\n\n\n\n\nrepudiant, quae si secundum illorum intellectum accipiantur\nnihilominus eos de sua peruersitate conuincunt? nonne scriptum\nest: non contradicas ueritati ullo modo? cui autem\nnisi ueritati contradicitur, cum etiam regi ex ueritate aliquid\niubenti resistitur? sed rex homo quod minatur uel quod uindicat\nad tempus molestum est; non sic ille rex qui etiam ueritas\ndicitur, qui nunc quoque illis per prophetam clamat: sine\ncausa percuaai filios uestros, disciplinam non receperunt,\nqui propterea per humanas potestates nunc misericorditer\nammonet, ne in fine sic uindicet, ut non se possint\nsuperbi de sua damnatione iactare. sub uindicta enim regum\npotest hominum pertinacia falso nomine uirtutis uelle laudari;\naeternis autem ignibus concremari nec erit nec uocabitur fortitudo.\nnon enim erunt in illa die, qui caput ungant oleo adulationis\naut uana decepti fallacia coronas somnient damnatorum, dicentes\n\\'euge euge\\' et iurantes per canos eorum, qui caput sanum non\nhabuerunt, et per campagos eorum, qui uiam pacis non agnouerunt.\nquales turbas isti auertentes a Christi unitate et ad\nsuum nomen conuertere cupientes interim temporalia supplicia\nschismatis sui conferre audent passionibus martyrum, ut eis\npoenarum suarum natalicia celebrentur magno conuentu hominum\nfuriosorum, quorum e numero illi sunt, qui etiam nullo\npersequente se ipsos ultro per montium abrupta praecipitant,\nut malam uitam peiore morte consumant. non erunt in illa\ndie stultae plebes quibus dicatur: nos sumus iusti qui patimur\npersecutionem\\' et caecis uendatur reprobus lapis pro gemma\n\n\n\n\n\n\npretiosa, id est carnalis duritia pro spiritali patientia. non erunt\nqui nomina principum furoris sui recitent ad altaria, uel quae\nab unitate Christi diuiserunt uel quae sub nomine Christi\ncontra ecclesiam Christi erexerunt haec sunt enim pretia, quae\nisti ut accipiant, dum uolunt habere quod uendant, excitant\naduersum se potestatum seueritatem per animosam peruersitatem,\nnec illi qui ab eis seducuntur et eos propterea iustos\nputant, quia poenas iniquitatis exsoluunt, redeunt ad cor et\nconsiderant, quare patiantur quae se pati gloriantur. quantum\nenim erat, ut paululum aduerterent talia dicere Parmenianum\nTychonio de perferendis persecutionibus et gloria tolerantiae,\nqualia dicunt omnes haeretici, de quibus cohercendis uel puniendis\nsimilia regum iussa proferuntur, qualia certe iam Membressitanis\nsuis dicit etiam Saluius, cui tantas Abitinenses\nplagas et contumelias intulerunt, per quos isti meruerant ut\nde ecclesia pelleretur, ut eius ceruici etiam mortuorum canum\ncadauera colligarent, ut postremo cum illo ad turpes uoces\ncantionesque saltarent. quem sermonem, posteaquam tanta\nperpessus est, eum putamus habuisse cum suis quos miseros\ndecepit, ut alteram sibi basilicam fabricarent? quanta dixit de\niustitia sua pro qua talia perpeti meruit, ideo se sanctum\npersuadens quia passus est, ideo illos iniquissimos quia fecerunt?\nTuscorum tyrannorum commemoratur antiqua crudelitas, quod\nmortua uiuis sed humana humanis corpora coniungebant;\ncanina uero humanis et hoc episcopalibus membris nescio\nutrum quisquam se uel audisse umquam uel legisse commemoret.\nnotum est omnibus nugaces et turpes saltationes ab\nepiscopis solere compesci; quis umquam meminit ab hominibus,\n\n\n\n\n\n\nquos in auxilium episcopi petiuerunt, cum episcopis esse saltatum?\nan forte Saluius tunc non erat episcopus, quia damnatio\neius in Bagaiensis concilii sententia recitatur? quid? si et ipse\npostea reconciliaretur Primiano, sicut ei reconciliatus est Felicianus\neiusdem plenarii concilii ueridico ore damnatus, sicut\nibi eorum uerba recitantur, tunc esset episcopus, an forte non\nadmitteretur, quia sacrilegium schismatis quem coinquinauerit\npotest mundari, sicut potuit Felicianus, quem uero canes\nmortui collo suspensi immundum fecerint non potest expiari?\nuellem scire quid ad haec dicunt tam manifesta tam publica\ntam recentia, qui nobis antiquas calumnias suas quasi nostra\ncrimina obiciunt. quisquis eorum arbitratur me falsa iactare,\nquid magnum est, quid difficile, ut animae suae curam gerens\npergat Membressam, quaerat an facta sint ista et defendat, si\npotest? si enim dicit recte ista schismaticis fieri quos trecenti\net decem Donatistae episcopi damnauerunt, non murmurent\nquando aliqua patiuntur, quamuis numquam talia passi sint,\nquos ab unitate Christi schisma fecisse non trecentorum et\ndecem, sed totius orbis auctoritate conuincimus. si autem dicit\nleuia esse quae passus est Saluius, quaero utrum, si aliquem\nDonatistarum episcoporum saltare cogeret imperator et nolenti\nfacere bestias ignesque minaretur, non mallet illa perpeti quam\nillud admittere, et cum passus esset, utrum non eum isti inter\nsanctos martyres recitarent. grauiora ergo passus est Saluius,\ncum quo saltatum est, quam si uiuus arsisset. nam si cuiquam\neorum haec duo proponerentur, utrum mallet non ipse saltare\nsed saltari secum quam uiuus incendi, non dubitatur quid eum\n\n\n\n\n\n\nelecturum esse respondeant. si autem dicit nihil aliud impetrasse\na proconsule Primianistas. nisi ut per Abitinenses Saluius de\nbasilica pelleretur, illos autem sua sponte fecisse quidquid ei\npostea crudeliter turpiterque fecerunt, cur non sibi dicit sic\netiam posse catholicos nihil aliud ab imperatoribus petere, nisi\nut isti de basilicis quas nomine sacrilego retinent excludantur,\nillos autem sua sponte regia potestate et honestate seruata in\nsacrilegos uindicare multo mitius, quam Abitinenses nulla\nimperiali lege, nulla iudiciaria iussione in Membressitanum\nSaluium uindicarunt? quibus rebus consideratis prius quid\nfaciant et postea quid patiantur aduertant, ne, cum aduersus\nfacta sua oculos claudunt et ad poenas suas oculos aperiunt,\net hic frustra temporalia patiantur et in ultimo iudicio dei\netiam pro hoc ipso, quod frustra eos talibus molestiis ut\nemendaret ammonuit, aeterno supplicio puniantur. non uetera\nreplico, ubi fallunt quos possunt; breuiter dico, praesentia\ningero, digito ostendo: damnati Maximianistae recipiuntur,\nignotae gentes arguuntur; Maximianistarum baptismus acceptatur,\norbis terrarum baptismus exufflatur. ecce Assuritani, ecce\nMustitani, ecce non longe mortuus Praetextatus, ecce adhuc\nuiuus Felicianus, ecce nomina eorum inter damnatos Bagaiensi\nconcilio gestis proconsularibus allegata; talibus recentibus et\npraesentibus factis quales ab initio fuerint satis indicant. si\nquid pro huiusmodi peruersitatibus et iniquitatibus patiuntur,\nsi nolunt corrigi, saltem non audeant gloriari.\nIn quibusdam libris contra epistulam Parmeniani, Donatistarum\nCarthaginiensis episcopi successorisque Donati, quaestio\nnoua uersatur et soluitur, utrum in unitate eorundem\ncommunione sacramentorum mali contaminent bonos et quemadmodum\nnon contaminent disputatur propter ecclesiam toto\norbe diffusam, cui calumniando scisma fecerunt.\nIn quorum libro tertio, cum dissereretur, quomodo sit\naccipiendum, quod ait apostolus: auferte malum ex uobis\nipsis, illud, quod dixi: ut ex se ipso quisque auferat\nmalum, non sic esse intellegendum, sed sic potius, ut homo\nmalus auferatur ex hominibus bonis, quod fit per ecclesiasticam\ndisciplinam, sicut graeca lingua indicat, ubi sine ambiguitate\nscriptum est, ut intellegatur: \\'hominem malum), non: \\'hoc\nmalum\\', quamuis et secundum istum intellectum responderim\nParmeniano.\nHoc opus sic incipit: Multa quidem alias aduersus\nDonatistas.\n"};
