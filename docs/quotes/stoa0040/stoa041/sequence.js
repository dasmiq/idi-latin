var sequence = {"name":"Augustine. De Fide et Operibus","data":"Quibusdam uidetur indiscrete omnes admittendos esse\nad lauacrum regenerationis, quae est in Christo Iesu domino\nnostro, etiamsi malam turpemque uitam facinoribus et flagitiis\neuidentissimis notam mutare noluerint atque in ea se perseueraturos\naperta etiam professione declarauerint. uerbi gratia,\nsi quisquam meretrici adhaeret, non ei prius praecipiatur, ut\nab ea discedat et tunc ueniat ad baptismum, sed etiam cum\nea manens mansurumque se confitens seu etiam profitens admittatur\net baptizetur nec inpediatur fieri membrum Christi,\netiamsi membrum meretricis esse perstiterit, sed postea doceatur,\nquam sit hoc malum, iamque baptizatus de mutandis\nin melius moribus instruatur. peruersum enim putant atque\npraeposterum prius docere, quemadmodum debeat uiuere\nchristianus et deinde baptizari. sed censent praecedere debere\nbaptismi sacramentum, ut deinde sequatur uitae morumque\n\n\n\n\n\n\n\n\ndoctrina: quam si tenere et custodire uoluerit, utiliter fecerit;\nsi autem noluerit, retenta fide christiana, sine qua in aeternum\nperiret, in quolibet scelere inmunditiaque permanserit, saluum\neum futurum tamquam per ignem, uelut qui aedificauerit super\nfundamentum, quod est Christus, non aurum, argentum, lapides\npretiosos, sed ligna, fenum, stipulam, id est non iustos\ncastosque mores, sed iniquos et inpudicos.\nAd hanc autem disputationem uidentur inpulsi, quod\neos mouerit non admitti ad baptismum illos, qui dimissis\nuxoribus alias duxerint, uel feminas, quae dimissis uiris aliis\nnupserint, quia haec non coniugia, sed adulteria esse dominus\nChristus sine ulla dubitatione testatur. cum enim negare non\npossent esse adulterium, quod ueritas adulterium esse sine\nambiguitate confirmat, eisque suffragari uellent ad accipiendum\nbaptismum, quos huius modi laqueo ita captos uiderent, ut,\nsi non admitterentur ad baptismum, sine ullo sacramento\nmallent uiuere uel etiam mori quam disrupto adulterii uinculo\nliberari, humana quadam miseratione conmoti sunt ad eorum\ncausam sic suscipiendam, ut omnes cum eis facinerosos et\nflagitiosos etiam nulla prohibitione correptos, nulla instructione\ncorrectos, nulla paenitentia mutatos ad baptismum admittendos\nesse censerent, existimantes eos, nisi fieret, in aeternum esse\n\n\n\n\n\n\nperituros; si autem fieret, etiam in illis malis perseuerantes\nsaluos per ignem futuros.\nQuibus respondens hoc primum dico, ne quis ea\ntestimonia scripturarum, quae conmixtionem bonorum et malorum\nin ecclesia uel praesentem indicant uel futuram praenuntiant,\nsic accipiat, ut disciplinae seueritatem siue diligentiam\nsoluendam omnino atque omittendam non illis edoctus litteris,\nsed sua opinatione deceptus existimet. neque enim, quia illam\nprimi populi permixtionem Moyses dei famulus patientissime\nperferebat, ideo non in multos etiam gladio uindicauit; et\nPhinees sacerdos adulteros simul inuentos ferro ultore confixit.\nquod utique degradationibus et excommunicationibus\nsignificatum est esse faciendum hoc tempore, cum in ecclesiae\ndisciplina uisibilis fuerat gladius cessaturus. nec quia beatus\napostolus inter falsos fratres tolerantissime congemescit et\nquosdam etiam diabolicis inuidentiae stimulis agitatos Christum\ntamen praedicare permittit, ideo parcendum censet illi, qui\nuxorem patris sui habuit — quem praecipit congregata\n• ecclesia tradendum satanae in interitum carnis, ut\nspiritus saluus sit in die domini Iesu — aut ideo ipse\nalios non tradidit satanae, ut discerent non blasphemare,\naut frustra dicit: scripsi uobis in epistula non\ncommisceri fornicariis, non utique fornicariis\n\n\n\n\n\nhuius mundi aut auaris aut raptoribus aut idolis\nseruientibus; alioquin debueratis de hoc mundo\nexire. nunc autem scripsi uobis non commisceri,\nsi quis frater nominatur aut fornicator aut idolis\nseruiens aut auarus aut maledicus aut ebriosus\naut rapax, cum eius modi ne quidem cibum sumere.\nquo enim mihi de his qui foris sunt iudicare?\nnonne de his qui intus sunt uos iudicatis? de his\nautem qui foris sunt deus iudicabit. auferte malum\nex uobis ipsis. ubi quidem aliqui id, quod dictum\nest (ex uobis ipsis>, ita intellegunt, ut ex se ipso unusquisque\nauferat malum, hoc est, ut ipse sit bonus. sed\nutrolibet modo intellegatur, siue ut seueritate ecclesiae mali\nexcommunicationibus corripiantur, siue ut se quisque corripiendo\net corrigendo a se ipso auferat malum, illud tamen,\nquod supra dictum est, non habet ambiguitatem, ubi praecipit\nnon commisceri eis fratribus, qui in aliquo supra dicto uitio\nnominantur, id est noti famosique sunt.\n\nQuo autem animo et qua caritate misericors ista seueritas\nadhibenda sit, non solum eo loco, ubi ait: ut spiritus\nsaluus sit in die domini Iesu, sed alibi quoque euidenter\nostendit dicens: si quis non obaudit uerbo nostro\nper epistulam, hunc notate, et nolite commisceri\n\n\n\n\n\n\ncum eo, ut erubescat; et non ut inimicum existimetis,\nsed corripite ut fratrem.\nEt ipse dominus, exemplum singulare patientiae, qui\netiam in duodecim apostolis usque ad passionem diabolum\npertulit et qui ait: sinite utraque crescere usque ad\nmessem, ne forte, dum uultis colligere zizania,\nsimul eradicetis et triticum, retiaque illa similitudine\necclesiae usque ad litus, hoc est usque ad saeculi finem,\nbonos et malos pisces habitura praedixit et cetera, si qua de\npermixtione bonorum et malorum siue aperte siue per similitudines\nest locutus, non ideo tamen omittendam censuit\necclesiae disciplinam; immo uero admonuit adhibendam, quando\nait: adtendite uobis; si peccauerit in te frater\ntuus, uade corripe eum inter te et ipsum solum.\nsi te audierit, lucratus eris fratrem tuum. si autem\nnon audierit, adsume tecum unum uel duos, ut in\nore testium duorum uel trium stet omne uerbum.\nquodsi non audierit eos, dic ecclesiae. si autem\nnec ecclesiam audierit, sit tibi tamquam ethnicus\net publicanus. deinde ipsius seueritatis terrorem grauissimum\nadiecit etiam eo loco dicens: quae solueritis in\nterra, soluta erunt et in caelo, et quae ligaueritis\nin terra, ligata erunt et in caelo; prohibet etiam\nsanctum dari canibus. nec contrarius est apostolus domino,\n\n\n\n\n\n\nquia dicit: peccantes coram omnibus argue, ut ceteri\ntimorem habeant, cum ille dicat: corripe eum inter\nte et ipsum. utrumque enim faciendum est, sicut infirmitatis\ndiuersitas admonet eorum, quos utique non perdendos, sed\ncorrigendos curandosque suscepimus, et alius sic, alius autem\nsic sanandus est. ita etiam est ratio dissimulandi et tolerandi\nmalos in ecclesia; et est rursus ratio castigandi, corripiendi,\nnon admittendi uel a communione remouendi.\nErrant autem homines non seruantes modum; et\ncum in unam partem procliuiter ire coeperint, non respiciunt\ndiuinae auctoritatis alia testimonia, quibus possint ab illa\nintentione reuocari et in ea, quae ex utrisque temperata est,\nueritate ac moderatione consistere, nec in hac re tantum, de\nqua nunc quaestio est, sed etiam in aliis multis. nam quidam\nintuentes diuinarum testimonia litterarum, quibus unus deus\ncolendus insinuatur, eundem patrem, qui est filius, sanctumque\nspiritum putauerunt; alii rursus ueluti morbo contrario\nlaborantes, cum adtenderent ea, quibus trinitas declaratur,\nnec ualerent intellegere, quomodo sit unus deus, cum et pater\nnon sit filius nec filius sit pater nec spiritus sanctus aut filius\naut pater, diuersitates etiam substantiarum asserendas putauerunt.\nquidam intuentes in scripturis sanctae uirginitatis laudem\nconubia damnauerunt; quidam rursus ea testimonia consectantes,\nquibus casta coniugia praedicantur, uirginitatem nuptiis\n\n\n\n\n\n\naequauerunt. quidam cum legerent: bon u m est, fratres B, non m a nducare\ncarnem neque bibere uinum et nonnulla similia,\ncreaturam dei et quas uoluerunt escas inmundas esse senserunt;\nquidam uero legentes: omnis creatura dei bona est et\nnihil abiciendum, quod cum gratiarum actione\npercipitur, in uoracitatem uinolentiamque conlapsi sunt,\nnon sibi ualentes auferre uitia, nisi eis e contrario uel tanta\nuel maiora succederent.\nSic etiam in hac causa, quae habetur in manibus, quidam\nintuentes praecepta seueritatis, quibus admonemur corripere\ninquietos, non dare sanctum canibus, ut ethnicum habere\necclesiae contemptorem, a conpage corporis membrum, quod\nscandalizat, auellere, ita conturbant ecclesiae pacem, ut conentur\nante tempus separare zizania atque hoc errore caecati ipsi\npotius a Christi unitate separentur. qualis nobis causa est\naduersus schisma Donati, et hoc non cum illis, qui nouerunt\nCaecilianum non ueris, sed calumniosis criminibus adpetitum,\net perniciosam sententiam suam mortifero pudore non deserunt,\nsed cumillis, quibus dicimus: etiamsi mali fuissent, propter quos\nin ecclesia non estis, uos tamen eos ferendo, quos emendare aut\nsegregare minime poteratis, in ecclesia permanere debuistis.\nquidam uero e contrario periclitantes cum bonorum\n\n\n\n\n\n\nmalorumque commixtionem in ecclesia demonstratam uel praedictam esse\nperspexerint et patientiae praecepta didicerint — quae ita nos\nfirmissimos reddunt, ut, etiamsi uidentur in ecclesia esse\nzizania, non tamen inpediatur aut fides aut caritas nostra, ut,\nquoniam zizania esse in ecclesia cernimus, ipsi de ecclesia\nrecedamus — destituendam putant ecclesiae disciplinam, quandam\nperuersissimam securitatem praepositis tribuentes, ut ad\neos non pertineat nisi dicere, quid cauendum quidue faciendum\nsit, quodlibet autem quisque faciat non curare.\nNos uero ad sanam doctrinam pertinere arbitramur\nex utrisque testimoniis uitam sententiamque moderari, ut et\ncanes in ecclesia propter pacem ecclesiae toleremus et canibus\nsanctum, ubi est pax ecclesiae tuta, non demus. cum ergo\nsiue per neglegentiam praepositorum siue per aliquam excusabilem\nnecessitatem siue per occultas obreptiones inuenimus\nin ecclesia malos, quos ecclesiastica disciplina corrigere aut\ncohercere non possumus, tunc, ne ascendat in cor nostrum\ninpia et perniciosa praesumptio, qua existimemus nos ab his\nesse separandos, ut peccatis eorum non inquinemur atque ita\npost nos trahere conemur ueluti mundos sanctosque discipulos,\nab unitatis conpage quasi a malorum consortio segregatos,\nueniant in mentem illae. de scripturis similitudines et diuina\noracula uel certissima exempla, quibus demonstratum et praenuntiatum\nest malos in ecclesia permixtos bonis usque in\n\n\n\n\nfinem saeculi tempusque iudicii futuros et nihil bonis in\nunitate ac participatione sacramentorum qui eorum factis non\nconsenserint obfuturos. cum uero eis, per quos ecclesia regitur,\nadest salua pace ecclesiae potestas disciplinae aduersus inprobos\naut nefarios exercendae, tunc rursus, ne socordia segnitiaque\ndormiamus, aliis aculeis praeceptorum, quae ad seueritatem\ncohercitionis pertinent, excitandi sumus, ut gressus\nnostros in uia domini ex utrisque testimoniis illo duce atque\ntutore dirigentes nec patientiae nomine torpescamus nec obtentu\ndiligentiae saeuiamus.\nHac ergo secundum sanam doctrinam moderatione\nseruata uideamus, unde agitur, id est, utrum ad percipiendum\nbaptismum sic admittendi sunt homines, ut nulla ibi uigilet\ndiligentia, ne sanctum canibus detur, usque adeo ut nec\napertissimi adulterii perpetratores et eius perseuerantiae professores\na sacramento tantae sanctitatis uideantur arcendi: quo\nsine dubio non admitterentur, si per ipsos dies, quibus eandem\ngratiam percepturi suis nominibus datis abstinentia,\nieiuniis exorcismisque purgantur, cum suis legitimis et ueris\nuxoribus se concubituros profiterentur atque huius rei, quamuis\nalio tempore licitae, paucis ipsis sollemnibus diebus nullam\ncontinentiam seruaturos. quo modo igitur ad illa sancta\n\n\n\n\n\n\nrecusans correctionem adulter admittitur, quo recusans obseruationem\nnon admittitur coniugatus?\nSed prius, inquiunt, baptizetur, deinde doceatur, quid\nad bonam uitam moresque pertineat. fit hoc, ubi quemquam\nforte dies urget extremus, ut ad uerba paucissima, quibus\ntamen omnia continentur, credat sacramentumque percipiat, ut,\nsi ex hac uita emigrauerit, liberatus exeat a reatu praeteritorum\nomnium peccatorum; si autem saluus petit spatiumque\ndiscendi est, quod aliud oportunius tempus reperiri potest,\nquo audiat, quemadmodum fidelis fieri ac uiuere debeat, quam\nillud, cum adtentiore animo atque ipsa religione suspenso\nsaluberrimae fidei sacramentum petit? an usque adeo dissimulamus\na sensibus nostris, ut uel nos ipsos non recordemur,\nquam fuerimus adtenti atque solliciti, quid nobis praeciperent,\na quibus catechizabamur, cum fontis illius sacramenta peteremus\natque ob hoc conpetentes etiam uocaremur? uel non\nintueamur alios, qui per annos singulos ad lauacrum regenerationis\nadcurrunt, quales sint ipsis diebus, quibus catechizantur,\nexorcizantur, scrutantur, quanta uigilantia conueniant, quo\nstudio ferueant, qua cura pendeant? si tunc tempus non est\ndicendi, quae uita congruat tanto, quod accipere desiderant,\nsacramento, quando erit? an uero cum acceperint, in tantis\ncriminibus permanentes etiam post baptismum, non noui\n\n\n\n\nhomines, sed rei ueteres? ut uidelicet peruersitate mirabili prius\neis dicatis: induite hominem nouum, et cum induti fuerint,\npostea dicatur: exuite ueterem, cum apostolus sanum ordinem\ntenens dicat: exuite ueterem et induite nouum, et\nipse dominus clamet: nemo adsuit pannum nouum\nuestimento ueteri, et nemo mittit uinum nouum\nin utres ueteres. quid autem aliud agit totum tempus,\nquo catechumenorum locum et nomen tenent, nisi ut audiant,\nquae fides et qualis uita debeat esse christiani, ut, cum se\nipsos probauerint, tunc de mensa domini manducent et de\ncalice bibant? quoniam qui manducat et bibit indigne,\niudicium sibi manducat et bibit. quod autem fit per\nomne tempus, quo in ecclesia salubriter constitutum est, ut\nad nomen Christi accedentes catechumenorum gradus excipiat,\nhoc fit multo diligentius et instantius his diebus, quibus conpetentes\nuocantur, cum ad percipiendum baptismum sua nomina\niam dederunt.\nQuid? si, inquiunt, uirgo nesciens uiro nupserit\nalieno? hoc si semper nesciat, numquam ex hoc erit adultera;\nsi autem sciat, iam ex hoc esse incipit, ex quo cum alieno\nuiro sciens cubauerit. sicut in iure praediorum tamdiu quisque\nbonae fidei possessor rectissime dicitur, quamdiu se possidere\nignorat alienum, cum uero scierit nec ab aliena possessione\n\n\n\n\n\n\nrecesserit, tunc malae fidei perhibetur, tunc iuste iniustus\nuocatur. absit ergo, ut sensu plane non humano, sed plane\nuano sic doleamus, cum flagitia corriguntur, tamquam conubia\ndirimantur, maxime in ciuitate dei nostri, in monte sancto\neius, hoc est in ecclesia, ubi nuptiarum non solum uinculum,\nuerum etiam sacramentum ita commendatur, ut non liceat\nuiro uxorem suam alteri tradere, quod in republica tunc\nRomana non solum minime culpabiliter, uerum etiam laudabiliter\nCato fecisse perhibetur. neque hinc modo diutius disputare\nopus est, cum et illi, quibus respondeo, non audeant\nadfir:uare nullum hoc esse peccatum neque negent esse adulterium,\nne ipsi domino sanctoque euangelio aperte conuincantur\nobsistere. sed cum eis placet primum admittendos esse tales\nad percipiendum baptismi sacramentum et ad dominicam mensam,\netiamsi correctionem uoce manifestissima recusauerint;\nimmo uero nihil eos de hac re prorsus admoneri oportere,\nsed postea doceri, ut, si praecepti obseruationem receperint\nculpamque correxerint, habeantur in tritico; si autem contempserint,\ninter zizania tolerentur: satis ostendunt non se\ncrimina ista defendere aut, quasi leuia uel nulla sint, agere.\nquis enim adulterium bonae spei christianus nullum seu\nparuum crimen existimet?\nOrdinem tamen, quo haec in aliis uel corrigantur uel\nferantur, de scripturis sanctis se proferre arbitrantur, cum dicunt\n\n\n\n\n\n\napostolos sic egisse et de litteris eorum quaedam testimonia\nproferunt, ubi reperiuntur prius insinuasse doctrinam fidei ac\ndeinde morum tradidisse praecepta. atque hinc intellegi uolunt\nfidei tantummodo regulam baptizandis esse insinuandam,\npostea uero iam baptizatis etiam uitae in melius mutandae\npraecepta tradenda: quasi aliquas apostolorum epistulas legant\nad eos, qui baptizandi sunt, datas, ubi de fide disputauerunt,\net alias ad baptizatos, quibus praecepta de malis cauendis\nbonisque instituendis moribus continentur. cum igitur eos ad\nbaptizatos iam christianos dedisse litteras constet, cur utroque\nsermone contextae sunt, et eo scilicet, qui ad fidem, et eo,\nqui ad uitam bonam pertinet? an forte iam placet, ut baptizandis\nutrumque non demus et baptizatis utrumque reddamus?\nquod si absurde dicitur, ergo fateantur apostolos doctrinam\nsuam ex utroque perfectam suis epistulis indidisse, sed propterea\nplerumque insinuasse prius fidem ac deinde quod ad\nuitam bonam pertinet subiecisse, quia et in homine ipso, nisi\npraecedat fides, uita bona sequi non poterit. quidquid enim\nhomo ueluti recte fecerit, nisi ad pietatem, quae ad deum est,\nreferatur, rectum dici non oportet. quodsi arbitrarentur aliqui\nstulti et nimis inperiti apostolorum epistulas ad catechumenos\ndatas, profecto etiam ipsi faterentur nondum baptizatis praecepta\nmorum, qui fidei congruant simul cum fidei regulis\n\n\n\n\nintimanda: nisi forte ad hanc necessitatem sua nos isti disputatione\nconpellunt, ut primas partes epistularum apostolicarum,\nubi de fide loquuntur, catechumenis legendas uelint, posteriores\nautem fidelibus, ubi iam praecipitur, quemadmodum christiani\nuiuere debeant. quod si stultissimum est dicere, nullum ergo\ndocumentum est huius opinionis ex epistulis apostolorum,\ncur ideo arbitremur baptizandos de sola fide, baptizatos autem\nde moribus admonendos, quia illi primis partibus litterarum\nsuarum commendauerunt fidem ac postea consequenter, ut\nbene a fidelibus uiueretur, hortati sunt. quamuis enim illud\nprius, hoc posterius, saepissime tamen una contextione sermonis\nutrumque catechumenis, utrumque fidelibus, utrumque\nbaptizandis, utrumque baptizatis, siue ut instruantur siue ne\nobliuiscantur, siue ut profiteantur siue ut confirmentur, doctrina\nsanissima et diligentissima praedicandum est. epistulae itaque\nPetri, epistulae Iohannis, de quibus quaedam testimonia commemorant,\naddant et Pauli et aliorum apostolorum. ea ratione\naccipiendum est, quod aduerterunt prius de fide ac postea de\nmoribus dici, quam, nisi fallor, apertissime exposui.\nSed in actibus apostolorum Petrus, inquiunt, sic\nallocutus est illos, qui uerbo audito baptizati sunt uno die\ntria milia, ut eis solam fidem, qua in Christum crederent,\npraedicaret. qui cum dixissent: quid faciemus? respondit\n\n\n\n\n\n\neis: agite paenitentiam, et baptizetur unusquisque\nuestrum in nomine domini Iesu Christi in remissionem\npeccatorum, et accipietis donum spiritus\nsancti. cur ergo non aduertunt, quod dictum est: agite\npaenitentiam? ibi est enim uitae ueteris spoliatio, ut noua\ninduantur qui baptizantur. cui autem fructuosa est paenitentia,\nquae agitur de mortuis operibus, si in adulterio perseueret\naliisque sceleribus, quibus dilectio mundi huius inuoluitur?\nSed infidelitatis, inquiunt, tantummodo, qua in Christum\nnon crediderunt, eos uoluit agere paenitentiam. mira praesumptio\n— nolo quicquam grauius dicere —, quando eo\naudito, quod dictum est: agite paenitentiam, solius\ninfidelitatis acta dicitur, cum uita mutanda ex uetere in nouam\ndoctrina euangelica traderetur, ubi utique et illud est, quod\nin ea sententia ponit apostolus: qui furabatur, iam non\nfuretur, et cetera, quibus exsequitur, quid sit deponere\nueterem hominem et induere nouum. in his autem ipsis uerbis\nPetri habent, unde admoneri potuissent, si diligenter adtendere\nuoluissent. cum enim dixisset: agite paenitentiam, et\nbaptizetur unusquisque uestrum in nomine domini\nnostri Iesu Christi in remissionem peccatorum,\net accipietis donum spiritus sancti. nobis\nenim haec est promissio et filiis nostris et omnibus\nqui sunt longe quoscumque uocauerit dominus\n\n\n\n\n\n\n\n\n\n\ndeus noster, continuo subiecit qui librum scripsit atque\nait: et ceteris uerbis pluribus testificabatur, .\ndicens: eripite uos a saeculo hoc prauo. at illi\nauidissime capientes exceperunt uerba et crediderunt\net baptizati sunt; et adiectae sunt illa die\ntria milia animae. quis hic non intellegat \"ceteris pluribus\nuerbis\", quae ab scriptore propter longitudinem reticentur,\nid egisse Petrum, ut eriperent se ab hoc saeculo prauo,\nquandoquidem ipsa sententia breuiter indita est, cui persuadendae\nuerbis pluribus Petrus instabat? ipsa quippe summa\nposita est, cum dictum est: eripite uos a saeculo hoc\nprauo; uerbis autem pluribus, ut hoc fieret, testificabatur\nPetrus. in his uerbis erat mortuorum operum condemnatio,\nquae nequiter agunt huius saeculi dilectores, et commendatio\nuitae bonae, quam teneant atque sectentur, qui se ab hoc\nprauo saeculo eripiunt. iam itaque, si placet, adfirmare conentur\neum se eripere ab hoc saeculo prauo, qui tantummodo credit\nin Christum, etiamsi in flagitiis quibus uoluerit perseueret\nusque ad professionem adulterii. quod si dicere nefas est,\naudiant baptizandi non solum quid credere debeant, sed etiam 1\nquemadmodum se ab hoc prauo saeculo eripiant. ibi enim\nnecesse est, ut audiant quemadmodum credentes uiuere debeant.\nSpado, inquiunt, ille, quem Philippus baptizauit,\nnihil plus dixit quam: credo filium dei esse Iesum\nChristum, et in hac professione continuo baptizatus est.\n\n\n\n\n\n\nnum ergo placet, ut hoc solum homines respondeant et continuo\nbaptizentur? nihil de spiritu sancto, nihil de sancta\necclesia, nihil de remissione peccatorum, nihil de resurrectione\nmortuorum, postremo de ipso domino Iesu Christo nihil, nisi\nquia filius dei est, non de incarnatione eius ex uirgine, non\nde passione, de morte crucis, de sepultura, de tertii diei\nresurrectione, de ascensione ac sede ad dexteram patris aliquid\ndicendum est catechizanti ac profitendum credenti? si enim\nspado cum respondisset: credo filium dei esse Iesum\nChristum, hoc ei sufficere uisum est, ut continuo baptizatus\nabscederet, cur non id sequimur? cur non imitamur atque\nauferimus cetera, quae necesse habemus, etiam cum ad baptizandum\ntemporis urget angustia, exprimere interrogando, ut\nbaptizandus ad cuncta respondeat, etiamsi ea memoriae manis\nnon uacuit? si autem scriptura tacuit atque intellegenda\ndimisit cetera, quae cum illo spadone baptizando Philippus\negit, atque in eo, quod ait: baptizauit eum Philippus,\nintellegi uoluit inpleta omnia, quae, licet taceantur in scripturis\ngratia breuitatis, tamen serie traditionis scimus inplenda,\npari modo etiam in eo, quod scriptum est euangelizasse\nPhilippum spadoni dominum Iesum, nullo modo dubitandum\nest et illa in catechismo dicta esse, quae ad uitam moresque\npertinent eius, qui credit in dominum Iesum. hoc est enim\neuangelizare Christum, non tantum dicere, quae sunt credenda\nde Christo, sed etiam quae obseruanda ei, qui accedit ad\nconpagem corporis Christi, immo uero cuncta dicere, quae\nsunt credenda de Christo, non solum cuius sit filius, unde\n\n\n\n\n\n\nsecundum diuinitatem, unde secundum carnem genitus, quae\nperpessus et quare, quae sit uirtus resurrectionis eius, quod\ndonum spiritus promiserit dederitque fidelibus, sed etiam\nqualia membra, quibus sit caput, quaerat, instituat, diligat,\nliberet atque ad aeternam uitam honoremque perducat. haec\ncum dicuntur, aliquando breuius atque constrictius, aliquando\nâ–  latius et uberius Christus euangelizatur; et tamen non solum\nquod ad fidem, uerum etiam quod ad mores fidelium pertinet,\nnon praetermittitur.\nHoc intellegi potest etiam in eo, quod commemorant\ndixisse apostolum Paulum: nihil me dixi scire in uobis,\nnisi Iesum Christum et hunc crucifixum. quod illi\nputant ita dictum, tamquam nihil aliud eis insinuatum esset,\nut primitus crederent ac deinde baptizati quidquid ad uitam\nmoresque pertinet discerent. hoc, inquiunt, apostolo satis\nsuperque suffecit, qui eis dixit, quod et si multos paedagogos\nhaberent in Christo, sed non multos patres,\nquia eos in Christo Iesu per euangelium ipse genuisset.\nsi ergo ille, qui per euangelium genuit, quamuis gratias\nagat, quod neminem ipsorum baptizauerit nisi Crispum\net Gaium et Stephanae domum, nihil eos amplius\ndocuit quam Christum crucifixum, quid? si dicat aliquis nec\nresurrexisse Christum eos audisse, quando per euangelium\ngeniti sunt? unde est igitur, quod eis dicit: tradidi enim\nuobis in primis, quia Christus mortuus est secundum\nscripturas, et quia sepultus est, et quia\n\n\n\n\n\n\nresurrexit tertia die secundum scripturas, si nihil\nnisi crucifixum docuerat? si autem non ita intellegunt, sed\nhoc quoque ad Christum crucifixum pertinere contendunt,\nsciant in Christo crucifixo multa homines discere et maxime,\nquod uetus homo noster simul crucifixus est, ut\neuacuetur corpus peccati, et ultra non seruiamus\npeccato. unde etiam de se ipso dicit: mihi autem absit\ngloriari nisi in cruce domini nostri Iesu Christi,\nper quem mihi mundus crucifixus est et ego\nmundo. proinde adtendant et uideant, quemadmodum doceatur\natque discatur Christus crucifixus, et ad eius crucem nouerint\npertinere, quod etiam nos in eius corpore crucifigimur mundo:\nubi intellegitur omnis cohercitio malarum concupiscentiarum.\nac per hoc fieri non potest, ut eis, qui cruce Christi formantur,\nprofessa adulteria permittantur. nam et apostolus\nPetrus de sacramento ipsius crucis, hoc est passionis Christi,\nadmonet, ut qui ea consecrantur peccare desinant, ita loquens:\nChristo ergo passo in carne et uos eadem cogitatione\narmamini, quia qui mortuus est carne\ndesinit peccare, ut iam non hominum desideriis,\nsed uoluntate domini dei reliquum in carne uiuat\net cetera, quibus consequenter ostendit eum pertinere ad\nChristum crucifixum, hoc est per carnem passum, qui in eius\ncorpore crucifixis carnalibus desideriis bene uiuit per euangelium.\nQuid? quod etiam duo illa praecepta, in quibus dominus\nait totam legem prophetasque pendere, huic suae opinioni\nsuffragari arbitrantur? et sic ea commemorant, ut, quoniam\nprimum praeceptum dictum est: diliges dominum deum\ntuum ex toto corde tuo et ex tota anima tua et\nex tota mente tua. secundum autem simile huic:\ndiliges proximum tuum tamquam te ipsum, primum\ncredant pertinere ad baptizandos, ubi dilectio dei praecipitur,\nsecundum autem ad baptizatos, ubi uidentur esse mores con.\nuersationis humanae, sic obliti quod scriptum est: si fratrem\ntuum quem uides non diligis, deum, quem non\nuides, quomodo diligere poteris? et illud aliud in\neadem epistula Iohannis: si quis diligit mundum, non\nest caritas patris in illo. quo autem pertinent omnia\nflagitia morum malorum nisi ad mundi huius dilectionem? ac\nper hoc illud primum praeceptum, quod ad baptizandos pertinere\narbitrantur, sine bonis moribus obseruari nullo pacto\npotest. nolo pluribus inmorari; nam diligenter considerata duo\nista praecepta ita ex alterutro conexa reperiuntur, ut nec\ndilectio dei possit esse in homine, si non diligit proximum,\nnec dilectio proximi, si non diligit deum. sed ad rem, quae\nnunc agitur, quod de his duobus praeceptis diximus sufficit.\nAt enim populus Israhel primum per mare rubrum\nductus est, quo significatur baptismus, et postea legem accepit,\nubi disceret, quemadmodum uiueret. cur ergo\n\n\n\n\n\n\nbaptizandis uel symbolum tradimus reddendumque poscimus? nihil\nenim tale factum est erga illos, quos per mare rubrum deus\nab Aegyptiis liberauit. si autem recte intellegunt hoc significari\npraecedentibus mysteriis de sanguine ouis postibus inlito\net de azymis sinceritatis et ueritatis, cur non etiam illud\nconsequenter intellegunt ipsam ab Aegyptiis separationem\nsignificare discessionem a peccatis, quam baptizandi profitentur?\nad hoc enim pertinet, quod a Petro dictum est: agite\npaenitentiam, et baptizetur unusquisque uestrum\nin nomine domini nostri Iesu Christi, tamquam\ndiceret: recedite ab Aegypto et per mare rubrum transite.\nunde et in epistula, quae ad Hebraeos inscribitur, cum eorum\nqui baptizantur commemorarentur initia, posita est ibi paenitentia\na mortuis operibus. sic enim dicit: ideo remittentes\ninitii Christi uerbum in consummationem respiciamus,\nnon iterum iacientes fundamentum paenitentiae\na mortuis operibus et fidei in deum, lauacri\ndoctrinae, inpositionis manuum, resurrectionis\netiam mortuorum et iudicii aeterni. haec igitur\nomnia pertinere ad initia neophytorum satis aperteque scriptura\ntestatur. quid est autem a mortuis operibus paenitentia nisi\nab his, quae oportet mortificari, ut uiuamus? quae si adulteria\nfornicationesque non sunt, quid iam inter opera mortua nominandum\nest? sic autem non sufficit professio recessionis a\ntalibus, nisi etiam lauacro regenerationis cuncta praeterita,\n\n\n\n\n\n\nquae uelut persequuntur, peccata deleantur, sicut non sufficit\nIsrahelitis recedere ab Aegypto, nisi ea quae insequebatur\nhostium multitudo eiusdem maris fluctibus interiret, qui dei\npopulo transituro liberandoque patuerunt. qui ergo profitetur\nab adulterio se nolle mutare, quomodo per mare rubrum\nducetur, cum ab Aegypto adhuc recuset abscedere? deinde\nnon adtendunt in ea lege, quae post transitum maris rubri\nilli populo data est, primum esse praeceptum: non erunt\ntibi dii alii praeter me. non facies tibi idola\nneque ullum simulacrum, quaecumque in caelo\nsunt sursum et quaecumque in terra deorsum et\nquaecumque in aqua et sub terra. non adorabis\nea neque serui eis, et cetera ad hoc praeceptum pertinentia.\nadfirment itaque isti, si uolunt, contra ipsam suam\nadsertionem etiam de unius dei cultu cauendaque idololatria\nnon adhuc baptizandis, sed iam baptizatis esse praedicandum\net non iam dicant eis, qui baptismum percepturi sunt, fidem\ntantum quae in deo est intimandam et post eius sacramenti\nperceptionem de moribus uitae tamquam de secundo praecepto\neos quod ad dilectionem proximi pertinet instruendos. utrumque\nenim lex continet, quam post mare rubrum tamquam\npost baptismum populus accepit; nec ita facta est distributio\npraeceptorum, ut ante illius maris transitum de cauenda\nidololatria plebs doceretur et, posteaquam transierunt, audiret\nhonorandum patrem et matrem, non moechandum, non\n\n\n\n\n\n\noccidendum et cetera bonae atque innocentis conuersationis humanae.\nSi ergo ita quisque ueniat ad sancti lauacri petitionem,\nut profiteatur se ab idolorum sacrificiis non recessurum\nnisi forte postea, quando placuerit, baptismum tamen\niam iamque deposcat templumque dei uiui se fieri flagitet\nnon solum cultor idolorum, uerum etiam in aliquo tam nefario\nsacerdotio perseuerans, quaero ab istis, utrum eum faciendum\nuel catechumenum censeant: quod procul dubio fieri non\ndebere clamabunt; neque enim aliud de illorum corde sentiendum\nest. reddant itaque rationem secundum testimonia\nscripturarum, quae sic intellegenda putant, quo modo huic\naudeant contradicere nec admittendum esse confirment reclamantem\natque dicentem: didici et ueneror Christum crucifixum,\ncredo filium dei esse Christum Iesum; non me ultra\ndifferas, nihil amplius iam requiras. quos per euangelium\ngenerabat apostolus, nihil eos nosse tunc amplius quam\nChristum crucifixum uolebat; post uocem spadonis, qua se\ncredere Iesum Christum filium dei esse respondit, continuo\nPhilippus eum baptizare non distulit. quid me ab idolorum\ncultu prohibes nec ad sacramentum Christi admittis, priusquam\ninde discessero? illud a pueritia didici, consuetudine\nibi grauissima premor: faciam, cum potuero, cum commodum\nfuerit; quod etsi non faciam, non tamen sine Christi sacramento\nhanc uitam finiam, ne deus exigat animam meam de\nmanibus tuis. quid huic respondendum existimant? an placet,\nut admittatur? absit; nullo modo crediderim in tantum eos\n\n\n\n\nprogredi. quid ergo respondebunt haec dicenti et addenti, quod\nnihil sibi de idololatria relinquenda saltem dici debuit ante\nbaptismum, sicut inde nihil ante mare rubrum populus ille\nprimus audiuit, quoniam lex haec habet, quam ex Aegypto\niam liberatus accepit. profecto dicturi sunt homini: templum\ndei futurus es, cum baptismum acceperis; dicit autem apostolus:\nquae conpositio templo dei cum idolis?\nquare ergo non uident similiter esse dicendum: membrum\nChristi futurus es, cum acceperis baptismum; non possunt\nmembra Christi esse membra meretricis? quia et hoc apostolus\ndicit, qui et alio loco, nolite, inquit, errare; neque\nfornicatores neque idolis seruientes et cetera, quae\nillic enumerat, regnum dei possidebunt. cur ergo ad\nbaptismum idolis seruientes non admittimus et fornicatores\nadmittendos putamus, cum et his et ceteris malis dicat: et\nhaec quidam fuistis, sed abluti estis, sed sanctificati\nestis, sed iustificati estis in nomine domini\nIesu Christi et in spiritu dei nostri? quid igitur\ncausae est, ut, cum potestas patet utrumque prohibendi,\nuenientem ad baptismum permittam fornicarium permanere\net non permittam idolis seruientem, cum et illis et illis dici\naudiam: et haec quidam fuistis, sed abluti estis?\nsed eo mouentur isti, quia putant in tuto esse salutem eorum,\nquamuis per ignem qui in Christum crediderint\n\n\n\n\n\n\nsacramentumque eius acceperint, id est baptizati fuerint, etiamsi morum\ncorrigendorum ita neglegentes sint, ut nequiter uiuant. unde\nmox uidebo, si deus iuuerit, quid secundum scripturas sentiendum\nsit.\nNunc in hac quaestione adhuc uersor, in qua eis\nuidetur baptizatos admonendos esse de moribus ad christianam\nuitam pertinentibus, baptizandis autem solam insinuandam\nfidem. quod si ita esset, praeter tam multa, quae diximus,\nnon Iohannes Baptista uenientibus ad baptismum suum diceret:\ngeneratio uiperarum, quis ostendit uobis fugere\nab ira uentura? facite ergo fructum dignum paenitentiae\net cetera, quae utique non de fide, sed de bonis\noperibus admonet. unde et militibus dicentibus: quid faciemus?\nnon dixit: interim credite et baptizamini, post audietis\nquid facere debeatis, sed ante dixit, ante praemonuit, ut uenturo\ndomino in cor eorum tamquam praecursor mundaret\nuiam: neminem concusseritis, nulli calumniam\nfeceritis, sufficiat uobis stipendium uestrum.\nsimiliter publicanis quaerentibus, quid facere deberent, nihil\namplius, inquit, exigatis praeter quam constitutum\nest uobis. his breuiter commemoratis euangelista — non\nenim totos catechismos inserere debuit — satis significauit\npertinere ad eum, a quo baptizandus catechizatur, docere et\nmonere de moribus. quodsi respondissent Iohanni: prorsus\nnon faciemus fructus dignos paenitentiae, calumniaturi sumus,\nconcussuri sumus, ea quae nobis non debentur exacturi sumus,\n\n\n\n\n\n\net nihilominus eos post hanc professionem baptizaret, nec sic\ntamen dici posset, unde modo quaestio est, non esse temporis,\ncum quisque baptizandus est, ut prius illi sermo fiat, quemadmodum\nuitam bonam agere debeat.\nQuid ipse dominus, ut alia omittam, cum ab eo diues\nille quaereret, quid boni faceret, ut uitam aeternam consequeretur,\nrecolant quid responderit. si uis uenire, inquit,\nad uitam, serua mandata. ait ille: quae? tunc dominus\ncommemorauit praecepta legis: non occides, non moechaberis\net cetera. ubi cum ille respondisset haec se fecisse\na iuuentute sua, addidit etiam perfectionis praeceptum, ut\nuenditis suis omnibus et in pauperum elemosynas erogatis\nhaberet thesaurum in caelo et eundem dominum sequeretur.\nuideant igitur non ei dictum esse, ut crederet et baptizaretur\n— quo solo adiutorio putant isti uenire hominem ad uitam —\nsed morum praecepta homini data, quae utique sine fide\ncustodiri obseruarique non possunt. nec tamen quia hic de\ninsinuanda fide dominus uidetur tacuisse, praescribimus nos\natque contendimus morum tantummodo praecepta dicenda esse\nhominibus ad uitam peruenire cupientibus. utraque enim\nmutuo conexa sunt, sicut ante dixi, quia neque dilectio dei\npotest esse in homine, qui non diligit proximum, nec dilectio\nproximi, qui non diligit deum. et ideo aliquando alterum sine\naltero, siue illud siue illud, pro plena doctrina inuenitur\n\n\n\n\n\n\nscriptura commemorare, ut etiam hoc modo intellegatur alterum\nsine altero esse non posse: quia et qui credit deo, debet\nfacere quod praecipit deus, et qui propterea facit, quia praecepit\ndeus, necesse est, ut credat deo.\nQuamobrem iam illud uideamus, quod excutiendum\nest a cordibus religiosis, ne mala securitate salutem\nsuam perdant, si ad eam obtinendam sufficere fidem putauerint,\nbene autem uiuere et bonis operibus uiam dei tenere\nneglexerint. nam etiam temporibus apostolorum non intellectis\nquibusdam subobscuris sententiis apostoli Pauli hoc eum\nquidam arbitrati sunt dicere: faciamus mala, ut ueniant\nbona, quia dixerat: lex subintrauit, ut abundaret\ndelictum; ubi autem abundauit delictum, superabundauit\ngratia. quod ideo uerum est, quia legem\naccipientes homines, qui do suis uiribus superbissime praesumebant,\nnec diuinum adiutorium uincendarum malarum\nconcupiscentiarum recta fide inpetrantes pluribus grauioribusque\ndelictis etiam lege praeuaricata onerati sunt: ac sic magno\nreatu conpellente confugerunt ad fidem, qua misericordiam indulgentiae\nmererentur et auxilium a domino, qui fecit caelum\net terram, ut diffusa per spiritum sanctum caritate in cordibus\nsuis cum dilectione agerent, quae contra saeculi huius\nconcupiscentias iuberentur secundum id, quod praedictum\nfuerat in psalmo: multiplicatae sunt infirmitates\neorum; postea adcelerauerunt. cum ergo dicit apostolus\narbitrari se iustificari hominem per fidem sine operibus\n\n\n\n\n\n\nlegis, non hoc agit, ut percepta ac professa fide opera iustitiae\ncontemnantur, sed ut sciat se quisque per fidem posse iustificari,\netiamsi legis opera non praecesserint. sequuntur enim\niustificatum, non praecedunt iustificandum. unde in praesenti\nopere non opus est latius disputare, praesertim quia ex hac\nquaestione prolixum librum edidi, qui inscribitur \"De littera\net spiritu\". quoniam ergo haec opinio tunc fuerat exorta, aliae\napostolicae epistulae, Petri, Iohannis, Iacobi, Iudae, contra\neam dirigunt intentionem, ut uehementer astruant fidem sine\noperibus non prodesse: sicut etiam ipse Paulus non qualemlibet\nfidem, qua in deum creditur, sed eam salubrem planeque\neuangelicam definiuit, cuius opera ex dilectione procedunt.\net fides, inquit, quae per dilectionem operatur.\nunde illam fidem, quae sufficere ad salutem quibusdam uidetur,\nita nihil prodesse adseuerat, ut dicat: si habeam omnem\nfidem, ita ut montes transferam, caritatem autem\nnon habeam, nihil sum. ubi autem fidelis caritas operatur,\nsine dubio bene uiuitur; plenitudo enim legis caritas.\nVnde euidenter in secunda epistula sua Petrus, cum\nad uitae morumque sanctitatem hortaretur mundumque istum\ntransiturum praenuntiaret, caelos uero nouos et terram nouam\nexpectari, quae iustis inhabitanda traderetur, ut ex hoc\n\n\n\n\n\n\nadtenderent, qualiter eos oporteret uiuere, ut habitatione illa\ndigni fierent, sciens de apostoli Pauli quibusdam subobscuris\nsententiis nonnullos iniquos accepisse occasionem, ut tamquam\nsecuri de salute, quae in fide est, bene uiuere non\ncurarent, commemorauit quaedam ad intellegendum difficilia\nesse in epistulis eius, quae homines peruerterent sicut et\nalias scripturas ad proprium suum interitum: cum tamen et\nille apostolus de salute aeterna, quae nisi bene uiuentibus\nnon daretur, eadem sentiret, quae ceteri apostoli. sic itaque\nPetrus, his ergo, inquit, omnibus pereuntibus, quales\noportet esse uos in sanctis conuersationibus et\npietatibus, expectantes et properantes ad praesentiam\ndiei domini, per quam caeli ardentes soluentur\net elementa ignis ardore decoquentur.\nnouos uero caelos et terram nouam secundum\npromissa ipsius expectamus, in quibus iustitia\ninhabitat. quapropter, carissimi, haec expectantes\nsatis agite inuiolati et inmaculati apud eum\nreperiri in pace, et domini nostri patientiam salutem\nexistimate, sicut et dilectissimus frater\nnoster Paulus secundum eam quae data est illi\nsapientiam scripsit uobis, ut et in omnibus epistulis\nloquens in eis de his, in quibus sunt difficilia\nintellectu, quae indocti et instabiles peruertunt\nsicut et ceteras scripturas ad proprium\nsuum interitum. uos igitur, amantissimi,\n\n\n\n\n\n\npraescientes cauete, ne infaustorum errore seducti\ndecidatis a corroboratione uestra, crescite uero\nin gratia et intellectu domini nostri et saluatoris\nIesu Christi. ipsi gloria et nunc et in diem aeternitatis.\nIacobus autem tam uehementer infestus est eis, qui\nsapiunt fidem sine operibus ualere ad salutem, ut illos etiam\ndaemonibus conparet dicens: tu credis quoniam unus\nest deus? bene facis; et daemones credunt et\ncontremescunt. quid breuius, uerius, uehementius dici\npotuit, cum et in euangelio legamus hoc dixisse daemonia,\ncum Christum filium dei confiterentur et ab illo corriperentur,\nquod in Petri confessione laudatum est? quid proderit,\nait Iacobus, fratres mei, si fidem quis dicat se\nhabere, opera autem non habeat? numquid poterit\nfides saluare eum? dicit etiam, quia fides sine operibus\nmortua est. quousque igitur falluntur, qui de fide\nmortua sibi uitam perpetuam pollicentur!\nQuapropter diligenter oportet adtendere, quo modo\naccipienda sit apostoli Pauli illa sententia, plane ad intellegendum\ndifficilis, ubi ait: fundamentum enim aliud\nnemo potest ponere praeter id quod positum est,\nquod est Christus Iesus. si quis autem superaedificat super\nfundamentum aurum, argentum, lapides\npretiosos, ligna, fenum, stipulam, uniuscuiusque\n\n\n\n\n\n\nopus manifestabitur. dies enim declarabit, quia\nin igne reuelabitur, et uniuscuiusque opus quale\nsit ignis probabit. si cuius opus permanserit,\nquod super er aedificauit, mercedem accipiet; si\ncuius autem, opus arserit, damnum patietur; ipse\nautem saluus erit, sic tamen quasi per ignem.\nquod ita intellegendum putant, ut illi uideantur aedificare\nsuper hoc fundamentum aurum, argentum, lapides pretiosos,\nqui fidei, quae in Christo est, bona opera adiciunt; illi autem\nligna, fenum, stipulam, qui cum eandem fidem habeant, male\noperantur. unde arbitrantur per quasdam poenas ignis eos\nposse purgari ad salutem percipiendam mento fundamenti.\nHoc si ita est, fatemur istos laudabili caritate conari,\nut omnes indiscrete admittantur ad baptismum, non solum\nadulteri et adulterae contra sententiam domini falsas nuptias\npraetendentes, uerum etiam publicae meretrices in turpissima\nprofessione perseuerantes, quas certe nulla etiam neglegentissima\necclesia consueuit admittere nisi ab illa primitus prostitutione\nliberatas. sed ista ratione cur non omni modo\nadmittantur, omnino non uideo. quis enim non malit eas\nposito fundamento, licet ligna et fenum et stipulam congerant,\naliquanto certe diuturniore igne purgari quam in aeternum\nperire? sed falsa erunt illa, quae obscuritatem ambiguitatemque\nnon habent: si habeam omnem fidem, ita ut\nmontes transferam, caritatem autem non habeam,\nnihil sum, et: quid proderit, fratres mei, si fidem\n\n\n\n\n\n\n\n\n\n\nquis dicat se habere, opera autem non habeat?\nnumquid poterit fides saluare eum? falsum erit et\nillud: nolite errare; neque fornicatores neque idolis\nseruientes neque adulteri neque molles neque masculorum\nconcubitores neque fures neque auari\nneque ebriosi neque maledici neque rapaces regnum\ndei possidebunt. falsum et illud: manifesta sunt\nopera carnis, quae sunt fornicationes, inmunditiae,\nluxuria, idolorum seruitus, ueneficia, inimicitiae,\ncontentionesaemulationes, animositates, dissensiones,\nhaereses, inuidiae, ebrietates, comessationes\net his similia, quae praedico uobis, sicut et praedixi,\nquoniam qui talia agunt, regnum dei non\npossidebunt. falsa erunt haec. si enim tantummodo credant\net baptizentur, quamuis in malis talibus perseuerent, salui erunt\nper ignem, atque ideo in Christo baptizati etiam qui talia\nagunt, regnum dei possidebunt. frustra autem dicitur: haec\nquidam fuistis, sed abluti estis, quando et abluti haec\nsunt. inaniter etiam illud a Petro dictum uidebitur: sic et\nuos simili forma baptisma saluos facit, non carnis\ndepositio sordium, sed conscientiae bonae\ninterrogatio, siquidem et habentes pessimas conscientias\nomnium flagitiorum et scelerum plenas nec eorum malorum\n\n\n\n\n\n\npaenitentia mutatas tamen baptisma saluos facit; propter\nfundamentum enim quod in eo baptismate ponitur, licet per\nignem, salui erunt. illud quoque non uideo, cur dominus\ndixerit: si uis uenire ad uitam, serua mandata, et\ncommemorauit ea, quae ad bonos mores pertinent, si etiam\nhis non seruatis ad uitam ueniri potest per solam fidem, quae\nsine operibus mortua est. illud deinde quomodo uerum\nerit, quod eis, quos ad sinistram positurus est, dicet: ite in\nignem aeternum, qui paratus est diabolo et angelis\neius? quibus non increpitat, quia in eum non crediderunt,\nsed quia bona opera non fecerunt. nam profecto ne sibi quisquam\nde fide, quae sine operibus mortua est, uitam promittat\naeternam, propterea omnes gentes segregaturum se dixit, quae\npermixtae eisdem pastoribus utebantur, ut adpareat eos illi\ndicturos: domine, quando te uidimus illa et illa patientem,\net non ministrauimus tibi? qui in eum crediderant,\nsed bona operari non curauerant, tamquam de ipsa\nfide mortua ad uitam perueniretur aeternam. an forte ibunt\nin ignem aeternum, qui opera misericordiae non fecerunt, et\nnon ibunt, qui aliena rapuerunt uel corrumpendo in se templum\ndei in se ipsos inmisericordes fuerunt? quasi opera\nmisericordiae prosint aliquid sine dilectione dicente apostolo:\nsi distribuam omnia mea pauperibus, caritatem\nautem non habeam, nihil mihi prodest, aut diligat\nquisquam proximum sicut se ipsum, qui non diligit se ipsum.\nqui enim diligit, inquit, iniquitatem, odit animam\n\n\n\n\n\n\nsuam. neque illud hic dici poterit, in quo nonnulli se ipsos\nseducunt [dicentes], ignem aeternum dictum, non ipsam poenam\naeternam. per ignem quippe, qui aeternus erit, transituros\narbitrantur eos quibus propter fidem mortuam per ignem\npromittunt salutem, ut uidelicet ipse ignis aeternus sit, conbustio\nuero eorum, hoc est operatio ignis, non sit in eos\naeterna, cum et hoc praeuidens dominus tamquam dominus\nsententiam suam ita concluserit dicens: sic ibunt illi in\nconbustionem aeternam, iusti autem in uitam\naeternam. erit ergo aeterna conbustio, sicut ignis; et eos\nin illam ituros ueritas dixit, quorum non fidem, sed bona\nopera defuisse declarauit.\nSi ergo haec omnia et cetera, quae innumerabilia per\nomnes scripturas sine ambiguitate dicta reperiri possunt, falsa\nerunt, poterit uerus esse ille intellectus de lignis et feno et\nstipula, quod hi salui erunt per ignem, qui solam in Christum\nfidem tenentes bona opera neglexerunt. si autem ista et uera\net clara sunt, procul dubio in illa apostoli sententia alius\nrequirendus est intellectus atque in his deputanda est, quae\nPetrus dicit esse in scriptis eius quaedam difficilia intellectu:\nquam non debent homines peruertere ad proprium suum\ninteritum, ut contra euidentissima testimonia scripturarum\nsecuros faciant de percipienda salute nequissimos, nequitiae\nsuae pertinacissime cohaerentes nec emendando aut paenitendo\nmutatos.\nHic a me fortasse quaeratur, de ipsa Pauli apostoli\nsententia quid ego sentiam et quonam modo intellegendam\nputem. fateor, hinc mallem audire intellegentiores atque\ndoctiores, qui sic eam exponant, ut illa omnia uera et inconcussa\npermaneant, quae supra commemoraui et quaecumque\nalia non commemoraui, quibus apertissime scriptura testatur\nnihil prodesse fidem, nisi eam, quam definiuit apostolus, id\nest quae per dilectionem operatur, sine operibus autem\nsaluare non posse neque praeter ignem neque per ignem:\nquia, si per ignem saluat, ipsa utique saluat. absolute autem\ndictum est et aperte: quid prodest, si dicat quis\nfidem se habere, opera autem non habeat? numquid\npoterit fides saluare eum? dicam tamen, quam\nbreuissime potero, etiam ipse quid sentiam de illa sententia\nPauli apostoli ad intellegendum difficili; dummodo illud, quod\nad meam professionem adtinet, praecipue teneatur, quod de\nhac me malle dixi audire meliores. fundamentum Christus est\nstructura architecti sapientis. hoc expositione non indiget;\naperte enim dictum est: fundamentum enim aliud nemo\npotest ponere praeter id quod positum est, quod\nest Christus Iesus. si autem Christus, procul dubio fides\nChristi; per fidem quippe habitat Christus in cordibus\nnostris, sicut idem apostolus dicit. porro si fides Christi,\nilla utique, quam definiuit apostolus, quae per\n\n\n\n\n\n\ndilectionem operatur. non enim fides illa daemonum, cum et\nipsi credant et contremescant et filium dei confiteantur Iesum,\npotest accipi in fundamentum. quare? nisi quia non est fides,\nquae operatur per dilectionem, sed quae exprimitur per timorem.\nfides itaque Christi, fides gratiae christianae, id est ea\nfides, quae per dilectionem operatur, posita in fundamento\nneminem perire permittit. sed quid sit aedificare super hoc\nfundamentum aurum, argentum, lapides pretiosos et ligna,\nfenum, stipulam, si subtilius disserere coner, uereor, ne ad\nintellegendum difficilior sit ipsa expositio; enitar tamen, quantum\ndominus adiuuat, et breuiter et, quantum potero, dilucide\nexpedire quod sentio. ecce ille, qui quaesiuit a magistro bono,\nquid faceret, ut haberet uitam aeternam, et audiuit, si ad\nuitam uenire uellet, seruanda sibi esse mandata, et cum\nquaereret, quae mandata, dictum est ei: non occides, non\nmoechaberis, non furtum facies, non falsum testimonium\ndices, honora patrem tuum et matrem\ntuam et: diliges proximum tuum tamquam te\nipsum, haec faciens in fide Christi teneret procul dubio\nfidem, quae per dilectionem operatur. neque enim diligeret\nproximum tamquam se ipsum nisi recepta dilectione dei, sine\nqua non diligeret se ipsum. porro si faceret quod dominus\netiam addidit dicens: si uis esse perfectus, uade,\n\n\n\n\n\n\n\n\nuende omnia quae habes, et da pauperibus, et\nhabebis thesaurum in caelo; et ueni, sequere me,\naedificaret super illud fundamentum aurum, argentum, lapides\npretiosos; non enim cogitaret, nisi quae sunt dei, quomodo\nplaceret deo. et hae cogitationes sunt, quantum existimo,\naurum, argentum, lapides pretiosi. porro si circa diuitias suas\nquodam carnali teneretur affectu, quamuis ex eis multas elemosynas\nfaceret nec ad eas augendas fraudis aliquid rapinaeque\nmoliretur aut earum minuendarum uel amittendarum metu\nin aliquod facinus flagitiumue laberetur — alioquin iam se\nisto modo ab illius fundamenti stabilitate subtraheret —, sed\npropter carnalem, ut dixi, quem in eis habebat affectum, quo\ntalibus bonis sine dolore carere non posset, aedificaret super\nfundamentum illud ligna, fenum, stipulam, maxime si et uxorem\nsic haberet, ut etiam propter ipsam cogitaret ea, quae\nsunt mundi, quomodo placeret uxori. haec igitur quoniam\nadfectu dilecta carnali non sine dolore amittuntur, propterea\nqui ea sic habent, ut habeant in fundamento fidem, quae\nper dilectionem operatur, neque huic ista ulla ratione\nuel cupiditate praeponunt, in eorum amissione passi detrimentum\nper ignem quendam doloris perueniunt ad salutem.\na quo dolore atque detrimento tanto est quisque securior,\nquanto ea uel minus amauerit uel tamquam non habens\nhabuerit. qui uero propter illa uel tenenda uel adipiscenda\n\n\n\n\n\n\n\n\nhomicidium, adulterium, fornicationem, idololatriam et similia\nquaeque commiserit, non propter fundamentum per ignem\nsaluabitur, sed amisso fundamento aeterno igne torquebitur.\nQuamobrem et illud, quod dicunt, ueluti probare cupientes,\nquantum ualeat sola fides, ubi apostolus dicit: quod\nsi infidelis discedit, discedat; non est enim seruituti\nsubiectus frater aut soror in huius modi,\nid est, ut propter fidem Christi ipsa uxor legitima societate\nconiuncta sine ulla culpa relinquatur, si cum uiro christiano\npropter hoc, quia christianus est, permanere noluerit, non\nadtendunt eo modo illam rectissime dimitti, si uiro suo dicat:\nnon ero uxor tua, nisi mihi uel de latrocinio diuitias congeras\naut nisi solita lenocinia, quibus nostram domum transigebas,\netiam Christianus exerceas, aut si quid aliud uel\nfacinerosum uel flagitiosum in uiro nouerat, quo delectata uel\nlibidinem explebat uel facilem uictum habebat uel etiam incedebat\nornatior. tunc enim ille, cui hoc uxor dicit, si ueraciter\negit paenitentiam ab operibus mortuis, quando accessit\nad baptismum habetque in fundamento fidem, quae per dilectionem\noperatur, procul dubio plus tenebitur amore diuinae\ngratiae quam carnis uxoriae, et membrum, quod eum scandalizat.\nfortiter amputat. quemcumque autem in hac diremptione\ndolorem cordis propter carnalem affectum coniugis sustinebit,\nhoc est detrimentum, quod patietur, hic est ignis, per quem\n\n\n\n\n\n\nfeno ardente ipse saluabitur. si autem iam sic habebat uxorem\ntamquam non habens, non propter concupiscentiam, sed propter\nmisericordiam, ne forte eam saluam faceret, reddens potius\nquam exigens debitum coniugale, profecto nec dolebit carnaliter,\ncum ab illo tale conubium separabitur; neque enim in\nea cogitabat, nisi quae sunt dei, quomodo placeret\ndeo. ac per hoc, in quantum aurum, argentum, lapides pretiosos\nillis cogitationibus superaedificabat, in tantum detrimentum\nnullum pateretur, in tantum structura eius, quae non\nerat fenea, nullo incendio cremaretur.\nSiue ergo in hac tantum uita homines ista patiuntur\nsiue etiam post hanc uitam talia quaedam iudicia subsequuntur,\nnon abhorret, quantum arbitror, a ratione ueritatis iste intellectus\nhuiusce sententiae. uerumtamen etiam si est alius, qui\nmihi non occurrit, potius eligendus; istum quamdiu tenemus,\nnon cogimur dicere iniustis, non subditis, scelestis, contaminatis,\nparricidis, matricidis, homicidis, fornicatoribus, masculorum\nconcubitoribus, plagiariis, mendacibus, peiuris et si quid\naliud sanae doctrinae aduersatur, quae est secundum\neuangelium gloriae beati dei: si tantummodo in\nChristum credatis et sacramentum baptismi eius accipiatis,\netiamsi uitam istam pessimam non mutaueritis, salui eritis.\nYnde nec illa nobis mulier Chananaea praescribit, quia\ndominus ei quod petebat dedit, cum ante dixisset: non est\nbonum tollere panem filiorum et mittere canibus,\n\n\n\n\n\n\nquia ille cordis inspector mutatam uidit, quando laudauit.\net ideo non ait: o canis, magna est fides tua! sed: o mulier,\nmagna est fides tua! mutauit uocabulum, quia mutatum\nuidit affectum adque illam correptionem ad fructum peruenisse\ncognouit. miror autem, si laudaret in ea fidem sine operibus,\nid est fidem non talem, quae iam per dilectionem posset\noperari, fidem mortuam et, quod Iacobus dicere minime dubitauit,\nfidem non christianorum, sed daemonum. postremo si\nistam Chananaeam nolunt intellegere mutasse perditos mores,\nquando eam Christus contemnendo et corripiendo redarguit,\nquoscumque inuenerint tantummodo credere, uitam uero inquinatissimam\nnec saltem occultare, sed etiam libere profiteri\nac nolle mutare, sanent filios eorum, si possunt, sicut sanata\nest filia Chananaeae mulieris; non tamen eos faciant membra\nChristi, cum ipsi esse non desinant membra meretricis. illud\nsane non absurde intellegunt, eum peccare in spiritum sanctum\net esse sine uenia reum aeterni peccati, qui usque in finem\nuitae noluerit credere in Christum, sed si recte intellegerent,\nquid sit credere in Christum. non enim hoc est habere daemonum\nfidem, quae recte mortua perhibetur, sed fidem, quae\nper dilectionem operatur.\nQuae cum ita sint, quando tales ad baptismum\nnon admittimus, non ante tempus zizania conamur euellere,\n\n\n\n\n\n\nsed nolumus insuper, sicut diabolus, zizania seminare; nec ad\nChristum uolentes uenire prohibemus, sed eos ad Christum\nuenire nolle ipsa sua professione conuincimus; nec Christo\nuetamus credere, sed demonstramus eos Christo nolle credere,\nqui uel adulterium dicunt non esse, quod ille adulterium dicit\nesse, uel credunt adulteros eius membra posse esse, quos per\napostolum dicit regnum dei non possidere etsanaedoctrinae\naduersari, quae est secundum euangelium gloriae\nbeati dei. unde non sunt isti inter eos deputandi, qui ad\nconuiuium nuptiarum uenerunt, sed inter eos, qui uenire\nnoluerunt. cum enim ipsi doctrinae Christi audent apertissime\ncontradicere et sancto aduersari euangelio, non uenientes\nrepelluntur, sed uenire contemnunt. qui autem saeculo saltem\nuerbis, etiamsi non factis, renuntiant, ueniunt quidem et inter\ntriticum seminantur et in aream congeruntur et ouibus adgregantur\net retia subeunt et conuiuantibus admiscentur, sed\nintus, siue lateant siue pareant, tunc erit ratio tolerandi, si\npotestas nulla est corrigendi, nec debet esse praesumptio\nseparandi. absit autem, ut sic intellegamus, quod scriptum\nest, ad conuiuium nuptiarum adductos, quos inuenerunt;\nbonos et malos, ut eos adduxisse credantur, qui se malos\nperseueraturos professi sunt. alioquin ipsi serui patris familias\nzizania seminarunt falsumque erit illud: inimicus autem\nqui ea seminauit, diabolus est. sed quia hoc falsum\nesse non potest, adduxerunt serui bonos et malos, siue\n\n\n\n\n\n\nqui laterent siue qui iam adducti et intromissi adparerent;\nsiue bonos et malos dictum est secundum quandam humanam\nconuersationem, in qua etiam hi, qui nondum crediderunt,\nuel laudari uel uituperari solent. unde est etiam et illud, quod\ndominus monet discipulos, quos ad euangelium praedicandum\nprimitus mittit, ut in quamcumque uenerint ciuitatem,\nquaerant, quis illic dignus sit, ut apud eum habitent.\ndonec inde proficiscantur. profecto ille dignus quis erit, nisi\nqui existimatione ciuium suorum bonus habebitur? et quis\nindignus, nisi qui eis malus innotuerit? ex hoc utroque genere\nueniunt ad Christi fidem et sic adducuntur boni et mali, quia\net illi mali a mortuis operibus paenitentiam non recusant. si\nautem recusant, non intrare cupientes repelluntur, sed ab\nintroitu ipsi aperta contradictione discedunt.\nErit ergo et seruus ille securus nec inter pigros damnabitur,\nquod dominicum talentum noluerit erogare, quandoquidem\nilli noluerunt quod erogabat accipere. propter illos enim haec\nsimilitudo proposita est, qui nolunt suscipere in ecclesia\ndispensatoris officium, desidiosam praetendentes excusationem,\nnolle se rationem reddere de peccatis alienis, qui audiunt 1\net non faciunt, id est accipiunt et non reddunt. cum uero\ndispensator fidelis et diligens in erogando paratissimus et\nlucrorum dominicorum auidissimus dicit adultero: \\'noli esse\nadulter, si uis baptizari; crede Christo, qui hoc quod facis\ndicit esse adulterium, si uis baptizari; noli esse membrum\n\n\n\n\n\n\nmeretricis, si uis fieri membrum Christi\\', ille autem respondet:\n\\'non oboedio, non facio\\\\ ipse non uult ueram pecuniam dominicam\naccipere, sed suam potius adulterinam uult thesauris\ndominicis inportare. si autem se facturum profiteretur nec\nfaceret nec postea quolibet modo corrigi posset, inueniretur.\nquid de illo fieret, ne aliis inutilis esset, si sibi utilis esse\nnon posset, ut, si intra retia domini bona malus piscis esset,\nnon tamen pisces domini sui malis retibus inretiret, hoc est,\nut, si haberet in ecclesia uitam malam, non tamen illic institueret\ndoctrinam malam. cum enim tales facta sua talia\ndefendunt uel in eis se perseueraturos apertissime profitentes\nadmittuntur ad baptismum, nihil uidetur aliud praedicari, nisi\nfornicatores et adulteros etiam usque in uitae huius finem in\nea nequitia permanentes regnum dei possessuros et merito\nfidei, quae sine operibus mortua est, ad uitam aeternam\nsalutemque uenturos. haec sunt mala retia, quae cauere debent\npraecipue piscatores: si tamen illa euangelica similitudine\npiscatores episcopi uel inferioris ordinis ecclesiarum praepositi\nintellegendi sunt, quia dictum est: uenit, et faciam uos\npiscatores hominum. retibus enim bonis capi possunt\npisces et mali et boni; retibus autem malis capi non possunt\npisces boni, quoniam in bona doctrina et bonus potest esse,\nqui audit et facit, et malus, qui audit et non facit; in doctrina\n\n\n\n\n\n\nuero mala et qui eam ueram putat, quamuis ei non obtemperet,\nmalus est et qui obtemperat, peior est.\nIllud sane mirabile est, quod fratres, qui aliter\nsapiunt, cum debeant ab ista uel noua uel uetere, perniciosa\ntamen opinione discedere, ipsi insuper dicunt nouam esse\ndoctrinam, qua nequissimi homines in suis flagitiis se perseueraturos\nin propatulo profitentes non admittuntur ad baptismum:\nquasi nescio ubi peregrinentur, quando meretrices et\nhistriones et quilibet alii publicae turpitudinis professores\nnisi solutis aut disruptis talibus uinculis ad christiana sacramenta\nnon permittuntur accedere, qui utique secundum istorum\nsententiam omnes admitterentur, nisi antiquum et robustum\nmorem sancta ecclesia retineret, ex illa scilicet liquidissima\nueritate uenientem, qua certum habet, quoniam qui talia\nagunt, regnum dei non possidebunt, et nisi egerint\nab his mortuis operibus paenitentiam, accedere ad baptismum\nnon sinuntur; si autem subrepserint, nisi uel postea mutati\negerint, salui esse non possunt. sed ebriosi, auari, maledici et\nsi qua alia uitia damnabilia apertis factis conuinci redarguique\nnon possunt, praeceptis tamen et catechismis ualidissime\nflagellantnr atque omnes tales mutata in melius uoluntate ad\nbaptismum uidentur accedere. sed si forte adulteros, quos\nnon lex humana, sed diuina condemnat, id est qui alienas\n\n\n\n\n\n\nuxores tamquam suas habent uel feminae [quae] alienos maritos,\nalicubi neglegentius admitti solere aduerterunt, ex illis rectis\ndebent conari ista corrigere, hoc est, ut etiam isti non admittantur,\nnon ex his prauis illa recta deprauare, ut neque de\nmorum correctione catechizandos esse censeant conpetentes et\nconsequenter omnes etiam illarum publicarum turpitudinum\net scelerum professores, hoc est meretrices, lenones, gladiatores\nac si quid huius modi est, etiam in illis malis permanentes\nadmitti oportere arbitrentur. omnia quippe illa, quae apostolus\nenumerat, concludens, quoniam qui talia agunt, regnum\ndei non possidebunt, qui uehementius agunt, manifesta\nsibi congruenter increpant et resistentes atque in eis se\npermansuros profitentes ad accipiendum baptismum non admittunt.\nQui autem opinantur cetera elemosynis facile\nconpensari, tria tamen mortifera esse non dubitant et excommunicationibus\npunienda, donec paenitentia humiliore sanentur,\ninpudicitiam, idololatriam, homicidium. neque nunc opus est\nquaerere, qualis sit eorum ista sententia et utrum corrigenda\nan adprobanda, ne opus susceptum mittamus in longum propter\neam quaestionem, quae huic absoluendo minime necessaria est.\nsufficit enim, quia si omnia non sunt admittenda ad baptismi\nsacramentum, inter haec omnia est adulterium; si autem tria\n\n\n\n\n\n\nilla sola excipienda sunt, etiam in his tribus est adulterium,\nunde ista disputatio nata est.\nSed quoniam malorum christianorum mores, qui fuerunt\nantea etiam pessimi, habuisse non uidentur hoc malum,\nut alienas uxores ducerent uiri aut alienis uiris feminae\nnuberent, inde fortasse apud quasdam ecclesias neglegentia\nista subrepsit, ut in catechismis conpetentium nec quaererentur\nnec percuterentur haec uitia, atque inde factum est, ut\ninciperent defendi: quae tamen adhuc in baptizatis rara sunt,\nsi ea nos neglegendo non densa faciamus. talem quippe in\nquibusdam neglegentiam, in aliis inperitiam, in aliis ignorantiam\nprobabiliter dominus somni nomine significasse intellegitur,\nubi ait: cum autem dormirent homines, uenit\ninimicus et superseminauit zizania. hinc autem\nexistimandum est non ea primum adparuisse in moribus\nquamuis malorum christianorum, quoniam beatus Cyprianus\nin epistula de lapsis, cum deplorando et arguendo multa\ncommemoraret, quibus merito dicit indignationem dei fuisse\ncommotam, ut intolerabili persecutione ecclesiam suam sineret\nflagellari, haec ibi omnino non nominat, cum etiam illud non\ntaceat et ad eosdem mores malos pertinere confirmet, iungere\ncum infidelibus uinculum matrimonii nihil aliud esse asserens\nquam prostituere gentilibus membra Christi: quae nostris\ntemporibus iam non putantur esse peccata, quoniam reuera\nin nouo testamento nihil inde praeceptum est et ideo aut\n\n\n\n\n\n\nlicere creditum est aut uelut dubium derelictum. sicut etiam\nillud ambiguum est, utrum Herodes mortui duxerit an uiui\nfratris uxorem, et ideo non ita claret, quid Iohannes ei non\nlicere dicebat. de concubina quoque, si professa fuerit nullum\nse alium cognituram, etiamsi ab illo cui subdita est dimittatur,.\nmerito dubitatur, utrum ad percipiendum baptismum non\ndebeat admitti. quisquis etiam uxorem in adulterio deprehensam\ndimiserit et aliam duxerit, non uidetur aequandus eis, qui\nexcepta causa adulterii dimittunt et ducunt; et in ipsis\ndiuinis sententiis ita obscurum est, utrum et iste, cui quidem\nsine dubio adulteram licet dimittere, adulter tamen habeatur,\nsi alteram duxerit, ut, quantum existimo, uenialiter ibi quisque\nfallatur. quamobrem quae manifesta sunt inpudicitiae crimina,\nomni modo a baptismo prohibenda sunt, nisi mutatione uoluntatis\net paenitentia corrigantur; quae autem dubia, omni modo\nconandum est, ne fiant tales coniunctiones. quid enim opus\nest in tantum discrimen ambiguitatis caput mittere? si autem\nfactae fuerint, nescio utrum hi, qui fecerint, similiter ad\nbaptismum non debere uideantur admitti.\nQuantum adtinet igitur ad doctrinam salubrem\nueritatis, ne cuiquam mortifero peccato perniciosissima securitas\ndetur uel etiam pestilentiosissima tribuatur auctoritas,\niste curationis ordo est, ut baptizandi credant in deum patrem\net filium et spiritum sanctum eo ritu. quo symbolum traditur,\net a mortuis operibus agant paenitentiam omniumque se\n\n\n\n\n\n\n\n\n\n\nomnino praeteritorum remissionem in baptismo accepturos\nesse non dubitent: non ut peccare liceat, sed ut peccasse non\nnoceat, ut sit facti remissio, non permissio faciendi. tunc uere\ndici potest etiam spiritaliter: ecce sanus factus es; iam\nnoli peccare, quod dominus de corporali sanitate ideo\ndixit, quoniam sciebat ei, quem saluum fecerat, meritis peccatorum\nillum etiam carnis accidisse languorem. hi autem ei\nhomini, qui et baptizandus adulter ingreditur et baptizatus\nadulter egreditur, miror quomodo dici existiment: ecce sanus\nfactus es. quis enim grauis et exitiabilis morbus erit, si\nadulterium sanitas erit?\nSed in tribus milibus, inquiunt, quos uno die\napostoli baptizarunt, et in tot milibus credentium, in quibus\napostolus ab Hierusalem usque Illyricum euangelium\nrepleuit, erant utique aliqui alienis uxoribus copulati\nuel feminae alienis maritis: in quibus regulam apostoli constituere\ndebuerunt, quae deinceps in ecclesiis seruaretur,\nutrum non admitterentur ad baptismum, nisi illa adulteria\ncorrexissent. quasi non similiter aduersus eos dici possit, quod\nnon inueniunt aliquem commemoratum, qui, cum talis esset,\nadmissus est; aut uero possent singulorum hominum crimina,\nquod infinitum erat, commemorari, cum generalis illa regula\nsatis superque sufficiat, ubi Petrus pluribus uerbis testificans\nbaptizandis ait: eripite uos ab hoc saeculo prauo.\nquis enim dubitet ad huius saeculi prauitatem adulteria\n\n\n\n\n\n\npertinere et illos, qui elegerint in eadem iniquitate persistere?\nsimiliter autem dici potest publicas meretrices, quas utique\nad baptismum nisi ab illa turpitudine liberatas nulla admittit\necclesia, potuisse inueniri in tot milibus tunc credentium per\ntot gentes et de his suscipiendis uel prohibendis constituere\napostolos exempla debuisse. uerumtamen de quibusdam minoribus\npossumus coniectare maiora. si enim ad baptismum\nIohannis uenientes publicani prohibiti sunt aliquid amplius\nexigere, quam quod eis fuerat constitutum, miror, si uenientibus\nad baptismum Christi posset permitti adulterium.\nCommemorauerunt etiam Israhelitas multa mala et\ngrauia perpetrasse et effudisse multum sanguinem prophetarum\nnec tamen ex his factis penitus meruisse deleri, sed ex infidelitate\nsola, qua in Christum credere noluerunt, non\nintuentes, quia peccatum eorum non hoc solum fuit, quia in\nChristum non crediderunt, uerum etiam quia Christum occiderunt:\nquorum unum pertinet ad crimen incredulitatis, alterum\nad crimen crudelitatis. illud ergo est contra fidem rectam,\nillud contra bonam uitam. utroque autem uitio caret, qui\nfidem Christi habet non sine operibus mortuam, quae etiam\nin daemonibus inuenitur, sed fidem gratiae, quae per dilectionem\noperatur.\nHaec est fides, de qua dicitur: regnum caelorum\nintra uos est. hanc enim diripiunt, qui uim faciunt credendo,\ninpetrantes spiritum caritatis, ubi est plenitudo\n\n\n\n\n\n\n\n\nlegis, sine qua lex in littera reos faciebat etiam praeuaricationis.\nnon itaque putandum est ideo dictum: regnum\ncaelorum uim patitur et qui uim faciunt, diripiunt\nillud, quia etiam mali tantummodo credendo et pessime\nuiuendo perueniunt in regnum caelorum, sed quia reatus ille\npraeuaricatonis, quem sola lex, id est littera sine spiritu\niubendo faciebat, credendo soluitur et uiolentia fidei sanctus\nspiritus inpetratur, per quem diffusa caritate in cordibus\nnostris lex non timore poenae, sed iustitiae amore\nconpletur.\nNequaquam ergo mens incauta fallatur, ut se\nexistimet deum cognouisse, si eum fide mortua, hoc est sine\nbonis operibus confiteatur more daemonum, et ideo se iam\nnon dubitet ad uitam aeternam esse uenturam, quia dominus\ndicit: haec est autem uita aeterna, ut cognoscant\nte unum uerum deum et quem misisti Iesum\nChristum. uenire quippe debet etiam illud in mentem,\nquod scriptum est: in hoc cognoscimus eum, si mandata\neius seruemus. qui dicit quia cognoui eum,\net mandata eius non seruat, mendax est, et in hoc\nueritas non est. et ne quisquam existimet mandata eius\nad solam fidem pertinere — quamquam hoc dicere nullus est\nausus, praesertim quia mandata dixit, quae ne multitudine\ncogitationem spargerent, in illis duobus tota lex pendet\net prophet ae — licet recte dici possit ad solamfidem pertinere\n\n\n\n\n\n\ndei mandata, si non mortua, sed uiua illa intellegatur fides,\nquae per dilectionem operatur, tamen postea Iohannes ipse\naperuit quid diceret, cum ait: hoc est mandatum eius,\nut credamus nomini filii eius Iesu Christi et diligamus\ninuicem.\nHoc itaque prodest in deum recta fide credere, deum\ncolere, deum nosse, ut bene uiuendi ab illo sit nobis auxilium\net, si peccauerimus, ab illo indulgentiam mereamur, non in\nfactis quae odit securi perseuerantes, sed ab eis recedentes\neique dicentes: ego dixi, domine, miserere mei; sana\nanimam meam, quoniam peccaui tibi, quod non habent,\ncui dicant, qui non in eum credunt; et frustra dicunt qui\ncum tam longe ab illo sint, a gratia mediatoris alieni sunt.\nhinc illa uerba sunt in libro Sapientiae, quae nescio quomodo\nintellegit perniciosa securitas: et si peccauerimus, tui\nsumus, quoniam scilicet bonum et magnum dominum habemus,\nqui et uelit atque possit paenitentium peccata sanare, non\nqui minime audeat permanentes in malignitate disperdere,\ndenique cum dixisset \\'tui sumus\\', addidit: scientes potentiam\ntuam, utique potentiam, cui se subtrahere nequeat aut\noccultare peccator. ideoque secutus adiunxit: non peccabimus\nautem, scientes quoniam tui-sumus deputati.\nquis enim digne cogitans habitationem apud deum, in qua\nomnes praedestinatione sunt deputati, qui secundum propositum\nuocati sunt, non enitatur ita uiuere, ut tali habitationi\n\n\n\n\n\n\ncongruat? quod ergo et Iohannes dicit: haec scripsi uobis,\nut non peccetis. et si quis pecccauerit, aduocatum\nhabemus ad patrem, Iesum Christum iustum; et\nipse est exoratio pro peccatis nostris, non id agit,\nut cum securitate peccemus, sed ut recedentes a peccato, si\nquod admissum est, propter illum aduocatum, quem non habent\ninfideles, minime de indulgentia desperemus.\nNec de his igitur uerbis mitior ulla condicio\npromittenda est sic in deum credere uolentibus, ut permaneant\nin perditis moribus, multo minus de illis, ubi apostolus\nait: qui sine lege peccauerunt, sine lege peribunt;\nqui autem in lege peccauerunt, per legem iudicabuntur,\ntamquam hoc loco aliquid distet inter perire et\niudicari, cum alio uerbo hoc idem significatum sit. solent enim\nscripturae etiam iudicium pro aeterna damnatione ponere, sicut\nin euangelio dominus loquitur: ueniet hora, in qua omnes\nqui sunt in monumentis audi ant uocem eius; et precedent\nqui bene fecerunt in resurrectionem uitae;\nqui autem male egerunt in resurrectionem iudicii.\nneque hic dictum est (hoc qui crediderunt, illud autem qui\nnon crediderunt\\', sed: hoc illi qui bene egerunt, illud\nqui male egerunt. inseparabilis est quippe bona uita a\nfide, quae per dilectionem operatur; immo uero ea\nipsa est bona uita. uidemus itaque resurrectionem iudicii\ndixisse dominum pro resurrectione damnationis aeternae, de\nomnibus quippe resurrecturis — ubi procul dubio erunt etiam\n\n\n\n\n\n\nhi, qui omnino non credunt; neque enim ipsi non sunt in\nmonumentis — duas partes fecit, alios in resurrectionem\nuitae, alios in resurrectionem iudicii resurrecturos esse declarans.\nQuodsi dicunt non ibi intellegendos etiam eos qui\nomnino non credunt, sed eos, qui per ignem salui erunt, quia\ncrediderunt, etiamsi male uixerunt, ut eorum transitoriam\npoenam iudicii nomine significatam arbitrentur, quamquam\nhoc inpudentissime dicatur, cum omnino dominus omnes\nresurrecturos, in quibus sine dubio et increduli erunt, in duo\ndiuiserit, uitam) et \\'iudicium\\', ita iudicium uolens aeternum\nintellegi, quamuis hoc non addiderit, sicut et uitam — neque\nenim ait: in resurrectionem uitae aeternae, cum aliud intellegi\nutique noluerit — uideant tamen quid responsuri sunt, ubi ait:\nqui autem non credit iam iudicatus est. nam hic procul\ndubio aut iudicium pro poena aeterna positum intellegunt\n-aut per ignem saluos futuros etiam incredulos dicere audebunt,\nquoniam qui non credit, inquit, iam iudicatus est,\nhoc est iam iudicio destinatus; et non erit, quod pro magno\nbeneficio polliceantur credentibus nequiterque uiuentibus, quando\net hi, qui non credunt, non erunt perdendi, sed iudicandi.\nquod si dicere non audent, non audeant aliquid mitius polliceri\neis, de quibus dictum est: per legem iudicabuntur,\nquia constat iudicium etiam pro aeterna damnatione solere\n\n\n\n\n\n\nnominari. quid? quod inuenimus non solum minime mitioris,\nuerum etiam deterioris condicionis esse illos, qui scientes\npeccant? hi sunt enim maxime, qui legem acceperunt; nam,\nsicut scriptum est, ubi lex non est, nec praeuaricatio.\nhinc est et illud: concupiscentiam nesciebam nisi\nlex diceret: non concupisces. occasione itaque\naccepta peccatum per mandatum operatum est in\nme omnem concupiscentiam et alia multa, quae de\nhac re idem apostolus dicit. ab hoc reatu grauiore liberat\ngratia spiritus sancti per Iesum Christum dominum nostrum,\nquae diffusa caritate in cordibus nostris donat\niustitiae delectationem, qua inmoderatio concupiscentiae superetur.\nhinc itaque confirmatur non solum nihil mitius, sed\ngrauius aliquid intellegendum, de quibus dictum est: qui in\nlege peccauerunt, per legem iudicabuntur, quam de\nillis, qui sine lege peccantes sine lege peribunt, nec pro poena\ntransitoria hoc loco dictum iudicium, sed pro ea, qua etiam .\nnon credentes iudicabuntur.\nNam qui hac utuntur sententia ad promittendam salutem\nper ignem illis, qui credentes pessime uiuunt, ut eis\ndicant: qui sine lege peccauerunt, sine lege peribunt;\nqui autem in lege peccauerunt, per legem\niudicabuntur, tamquam dictum sit (non peribunt, sed per\nignem salui erunt\\', nec illud adtendere potuerunt, hoc apostolum\nde illis, qui sine lege, et illis, qui in lege peccauerunt,\n\n\n\n\n\n\ndixisse, cum de gentibus et iudaeis ageret, ut non tantum\ngentibus, sed utrisque gratiam Christi, qua liberentur, necessariam\ndemonstraret: quod tota ipsa epistula ad Romanos\neuidenter ostendit. iam ergo etiam iudaeis in lege peccantibus,\nde quibus dictum est: per legem iudicabuntur, non eos\nliberante gratia Christi promittant, si placet, salutem per\nignem, quoniam de his dictum est: per legem iudicabuntur.\nquod si non faciunt, ne contra se ipsos ueniant,\nqui eos grauissimo infidelitatis crimine obstrictos esse dicunt,\nut quid transferunt ad infideles et fideles in eo, quod ad\nfidem Christi adtinet, illud, quod dictum est de his, qui\nsine lege, et his, qui in lege peccauerunt, cum de iudaeis\net de gentibus ageretur, ut ad Christi gratiam utrique inuitarentur?.\n\nNeque enim dictum est: qui sine fide peccauerunt,\nsine fide peribunt; qui autem in fide peccauerunt, per fidem\niudicabuntur, sed \\'sine lege\\' dictum est et \\'in lege\\' ut satis\nadpareret illam causam tangi, quae inter gentes et iudaeos\nagebatur, non quae inter bonos malosque Christianos.\nQuamquam si illo loco legem pro fide accipi uolunt,\nquod nimis inportunum et absurdum est, etiam hinc apertissimam\npossunt legere sententiam apostoli Petri, qui cum\nloqueretur de his, qui in occasionem carnis acceperant et in\nuelamentum malitiae, quod scriptum est, nos ad nouum\ntestamentum pertinentes non ancillae filios esse, sed\n\n\n\n\n\n\nliberae, qua libertate Christus nos liberauit, et\nputauerant hoc esse libere uiuere, ut tamquam de tanta\nredemptione securi, quidquid liberet, licere sibi arbitrarentur,\nnon intuentes, quod dictum est: uos in libertatem uocati\nestis, fratres; tantum ne libertatem in occasionem\ncarnis detis. unde et ipse Petrus dicit: liberi, non\nsicut uelamentum malitiae habentes libertatem,\nait de illis et in secunda epistula sua: hi sunt fontes\nsicci etnebulae a turbine exagitatae, quibus caligo\ntenebrarum reseruata est. superba enim uanitatis\nloquentes inliciunt in concupiscentiis carnis inpudicitiae\neos qui paululum effuge-runt, in errore\nconuersati, libertatem illis promittentes, cum ipsi\nserui sint corruptionis. a quo enim quis deuictus\nest, huic et seruus addictus est. si enim refugientes\ncoinquinationes mundi in agnitionem domini\nnostri et conseruatoris Iesu Christi his rursus\ninplexi superantur, facta sunt illis posteriora deteriora\nprioribus. melius enim erat illis non cognoscere\nuiam iustitiae quam cognoscentes retrorsum\nreflecti a tradito sibi sancto mandato.\ncontigit enim illis res ueri prouerbii: canis reuersus\nad uomitum suum et: sus lota in uolutabris\nceni. quid adhuc promittitur contra istam manifestissimam\nueritatem condicio melior his, qui cognouerunt uiam iustitiae,\nhoc est dominum Christum, et perdite uiuunt, quam si omnino\n\n\n\n\n\n\nnon cognouissentόt, cum apertissime dicatur: melius erat\nillis non cognoscere uiam iustitiae quam cognoscentibus\nretrorsum reflecti a tradito sibi sancto\nmandato?\nNeque enim illud hoc loco intellegendum est\nsanctum mandatum, quo praeceptum est, ut in deum credamus\n- quamquam eo ipso totum continetur, si eam intellegamus\nfidem credentium, quae per dilectionem operatur\n— sed aperte expressit quid diceret sanctum mandatum,\nid est, quo praeceptum est, ut ab huius mundi coinquinationibus\nrecedentes casta conuersatione uiuamus. sic enim ait: si\nenim refugientes coinquinationes mundi in agnitionem\ndomini nostri et conseruatoris Iesu Christi\nhis rursus inplexi superantur, facta sunt illis\nposteriora deteriora prioribus. non ait *refugientes\nignorantiam dei\\' aut *refugientes infidelitatem saeculi* uel tale\naliquid, sed: coinquinationes mundi, in quibus est\nutique omnis inmunditia flagitiorum. nam de his superius\nloquens dixit: coepulantes uobiscum, oculos habentes\nplenos adulterii et indesinentis peccati. ideo\netiam fontes siccos eos appellat: fontes uidelicet, quod acceperint\nagnitionem domini Christi, siccos autem, quia non\ncongruenter uiuunt. de talibus quippe etiam ludas apostolus\nloquens, hi sunt, inquit, qui in dilectionibus uestris\nmaculati coepulantur sine timore semet ipsos\npascentes, nubes sine aqua et cetera. quod enim Petrus\n\n\n\n\n\n\nait: coepulantes uobiscum, oculos habentes plenos\nadulterii, hoc ludas: in dilectionibus uestris\nmaculati coepulantur. mixti sunt enim bonis in epulis\nsacramentorum et dilectionibus plebium. et quod Petrus ait\n\\'fontes sicci\\', hoc ludas \"nubes sine aqua\" hoc Iacobus\n\\'fides mortua\\'.\nNon itaque promittatur poena ignis transitoria turpiter\nscelerateque uiuentibus, quia uiam iustitiae cognouerunt, quibus\nmelius erat non cognoscere, sicut ueracissima scriptura testatur.\nde talibus quippe etiam dominus ait: et erunt nouissima\nillius hominis peiora quam erant prima, quoniam purgationis\nsuae habitatorem sanctum spiritum non recipiens\nfecit in se inmundum spiritum multipliciorem redire. nisi forte\nideo sunt isti, de quibus agitur, meliores habendi, quia non\nredierunt ad inmunditiam adulteriorum, sed ab ea non recesserunt,\nnec purgati se rursus inquinauerunt, sed purgari\nrecusauerunt. neque enim, ut releuata conscientia intrent ad\nbaptismum, dignantur saltem uomere pristinas inmunditias,\nquas canum more iterum sorbeant, sed in lauacri ipsius\nsanctitate pertinaciter crudo pectore indigestam nequitiam\ntenere contendunt; nec occultant eam pollicitatione uel ficta,\nsed inpudentia professionis eructant; nec exeuntes de Sodomis\nmore uxoris Loth in praeterita iterum adtendunt, sed omnino\n\n\n\n\n\n\nde Sodomis dedignantur exire, immo ad Christum cum Sodomis\nconantur intrare. Paulus apostolus dicit: qui prius fui\nblasphemus et persecutor et iniuriosus; sed misericordiam\nconsecutus sum, quia ignorans feci in\nincredulitate; et istis dicitur: tunc potius misericordiam\nconsequemini, si scientes male uixeritis in ipsa fide. nimis longum\nest et paene infinitum omnia testimonia scripturarum uelle\ncolligere, quibus adparet non solum non esse mitiorem causam\neorum, qui scientes quam qui nescientes uitam nequissimam\net iniquissimam ducunt, uerum etiam hoc ipso grauiorem.\nproinde ista suffecerint.\nCaueamus ergo diligenter in adiutorio domini\ndei nostri non facere homines male securos, dicentes eis,\nquod si fuerint in Christo baptizati, quomodolibet in ea fide\nuixerint, eos ad salutem aeternam esse uenturos, ne sic faciamus\nchristianos, quomodo iudaei proselytos, quibus dominus\nait: uae uobis, scribae et pharisaei, qui circumitis\nmare et terram facere unum proselytum; cum\nautem feceritis, facitis eum filium gehennae duplo\nquam uos estis; sed potius sanam doctrinam dei magistri\nin utroque teneamus, ut sancto baptismo consona sit uita\nchristiana nec cuiquam homini, si utrumlibet defuerit, uita\npromittatur aeterna. qui enim dixit: nisi quis renatus\nfuerit ex spiritu sancto, non intrabit in regnum\n\n\n\n\n\n\ncaelorum, ipse etiam dixit: nisi abundauerit iustitia\nuestra super scribarum et pharisaeorum, non intrabitis\nin regnum caelorum. de illis quippe ait:\nscribae et pharisaei cathedram Moysi sedent. quae\ndicunt facite; quae autem faciunt, facere nolite;\n• dicunt enim et non faciunt. ergo iustitia eorum est\n\\'dicere et non (facere). ac per hoc nostram esse uoluit abundantem\nsuper illorum *dicere et facere\\'; quae si non fuerit,\nnon intrabitur in regnum caelorum. non quia quisquam ita\ndebet extolli, ut, non dicam apud alios iactare, sed apud\nse ipsum putare audeat se in hac uita esse sine peccato,\nsed nisi essent quaedam ita grauia, ut etiam excommunicatione\nplectenda sint, non diceret apostolus: congregatis\nuobis et meo spiritu tradere huius modi\nsatanae in interitum carnis, ut spiritus saluus sit\nin die domini Iesu. unde etiam dicit: ne lugeam multos,\nqui ante peccauerunt et non egerunt paenitentiam\nsuper inmunditiam et fornicationem quam\ngesserunt. item nisi essent quaedam non ea humilitate\npaenitentiae sananda, qualis in ecclesia datur eis, qui proprie\npaenitentes uocantur, sed quibusdam correptionum medicamentis,\nnon diceret ipse dominus: corripe eum inter te\net ipsum; si te audierit, lucratus es fratrem tuum.\npostremo nisi essent quaedam, sine quibus haec uita non\n\n\n\n\n\n\nagitur, non cotidianam medellam poneret in oratione, quam\ndocuit, ut dicamus: dimitte nobis debita nostra, sicut\net nos dimittimus debitoribus nostris.\nIam satis, quantum arbitror, de illa tota opinione\nquid mihi uideretur exposui, ubi tres quaestiones mouerunt:\nunam de permixtione in ecclesia bonorum et malorum tam- <\nquam tritici et zizaniorum. ubi cauendum est, ne ideo putemus\nesse propositas istas similitudines, uel hanc uel de inmundis\nin arca animalibus uel quaecumque alia idem significant, ut\ndormiat ecclesiae disciplina, de qua in figura illius mulieris\ndictum est: seuerae sunt conuersationes domus eius,\nsed ut non eo usque progrediatur dementiae potius temeritas\nquam seueritas diligentiae, ut quasi bonos a malis per nefaria\nschismata separare praesumat. neque enim per has similitudines\net praenuntiationes consilium desidiae bonis datum est, qua\nneglegant, quod prohibere debent, sed patientiae, qua perferant\nsalua doctrina ueritatis, quod emendare non ualent. nec quia\nscriptum est introisse ad Noe in arcam etiam inmunda animalia,\nideo praepositi uetare non debent, si qui inmundissimi\nad baptismum uelint intrare saltantes, quod est certe mitius\nquam moechantes; sed per hanc figuram rei gestae praenuntiatum\nest inmundos in ecclesia futuros propter tolerantiae\nrationem, non propter doctrinae con-uptionem uel disciplinae\n\n\n\n\n\n\ndissolutionem. non enim quacumque libuit intrauerunt inmunda\nanimalia arcae conpage confracta, sed ea integra per\nunum atque idem ostium, quod artifex fecerat. altera quaestio\nest, in qua eis uisum est fidem solam baptizandis esse tradendam,\npostea uero iam baptizatos docendos esse de moribus.\nsed satis demonstratum est, nisi fallor, tunc magis pertinere\nad curam speculatoris, cum omnes, qui fidelium conpetunt\nsacramentum, omnia quae dicuntur intentius et sollicitius\naudiunt, non tacere de poena, quam male uiuentibus dominus\ncomminatur, ne in ipso baptismo rei sint grauissimorum\ncriminum, quo ueniunt, ut remittatur reatus omnium peccatorum.\ntertia quaestio est periculosissima, qua parum considerata\net non secundum diuinum eloquium pertractata tota illa opinio\nmihi uidetur exorta, in qua promittitur scelestissime turpissimeque\nuiuentibus, etiamsi eo modo uiuere perseuerent et\n- tantummodo credant in Christum eiusque sacramenta percipiant,\neos ad salutem uitamque aeternam esse uenturos contra\napertissimam domini sententiam, qui desideranti uitam aeternam\nrespondit: si uis uenire ad uitam, serua mandata,\net commemorauit (quae mandata\\', ubi ea scilicet peccata\nuitantur quibus nescio quomodo salus aeterna promittitur\npropter fidem sine operibus mortuam. de his tribus quaestionibus\nsatis, quantum existimo, disputaui demonstrauique sic\ntolerandos in ecclesia malos, ut non neglegatur ecclesiastica\n\n\n\n\n\ndisciplina; sic catechizandos eos, qui baptismum petunt, ut\nnon solum audiant atque suscipiant, quid credere, uerum\netiam qualiter uiuere debeant; sic promitti fidelibus uitam\naeternam, ut non etiam per fidem mortuam, quae sine operibus\nsaluare non potest, ad eam se quisque peruenire posse\narbitretur, sed per illam fidem gratiae, quaeperdilectionem\noperatur. non itaque culpentur dispensatores fideles, non\nsua neglegentia uel pigritia, sed quorundam potius contumacia,\nqui pecuniam dominicam recusant accipere et adulterinam\nsuam cogunt seruos dominicos erogare, dum nolunt saltem\ntales mali esse, quales sanctus Cyprianus commemorat, saeculo\nuerbis solis et non factis renuntiantes, quando nec uerbis\nrenuntiare diaboli operibus uolunt, cum se in adulterio permansuros\nuoce apertissima profitentur. si quid ab eis dici solet,\nquod forte disputando non adtigi, tale arbitratus sum, cui\nmea responsio necessaria non fuisset, siue quod ad rem, de\nqua agitur. non pertineret, siue quod tam leue esset, ut a\nquolibet facillime redargui posset.\n"};
