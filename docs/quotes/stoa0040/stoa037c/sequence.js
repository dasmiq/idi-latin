var sequence = {"name":"Augustine. De Cura pro Mortuis Gerenda ad Paulinum Episcopum","data":"Diu sanctitati tuae, coepiscope uenerande Pauline,\nrescriptorum debitor fui, ex quo mihi scripsisti per homines\nfiliae nostrae religiosissimae Florae, quaerens a me, utrum\nprosit cuique post mortem, quod corpus eius apud sancti\nalicuius memoriam sepelitur. hoc enim abs te uidua memorata\npetiuerat pro defuncto in eis partibus suo filio et rescripseras\nconsolans eam: idque etiam nuntians de cadauere fidelis iuuenis\nCynegii, quod materno et pio affectu desiderauit, esse\nconpletum, ut scilicet in beatissimi Felicis confessoris basilica\nponeretur. qua occasione factum est, ut per eosdem perlatores\nlitterarum tuarum etiam mihi scriberes, ingerens huiusce\n\n\n\n\nmodi quaestionem, atque ut responderem quid inde mihi\nuideretur, exposcens nec tacens ipse quid sentias. nam dicis\nuideri tibi non esse inanes motus animorum religiosorum\natque fidelium pro suis ista curantium. adiungis etiam uacare\nnon posse, quod uniuersa pro defunctis ecclesia supplicare\nconsueuit, ut hinc et illud conici possit, homini prodesse\npost mortem, si fide suorum humando eius corpori talis\nprouideatur locus, in quo appareat opitulatio etiam isto modo\nquaesita sanctorum.\nSed cum haec ita sint, quomodo huic opinioni contrarium\nnon sit quod dicit apostolus: omnes enim astabimus ante\ntribunal Christi, ut ferat unusquisque secundum ea\nquae per corpus gessit, siue bonum siue malum, non\nte satis uidere significas. haec quippe apostolica sententia\nante mortem admonet fieri quod possit prodesse post mortem.\nnon tunc, quando iam recipiendum est quod quisque gesserit\nante mortem. uerum haec ita soluitur quaestio, quoniam\nquodam uitae genere adquiritur, dum in hoc corpore uiuitur,\nut aliquid adiuuent ista defunctos, ac per hoc secundum ea\nquae per corpus gesserunt eis quae post corpus religiose pro\nillis facta fuerint adiuuantur. sunt enim, quos nihil omnino\n\n\n\n\n\n\nadiuuant ista, siue pro eis fiant, quorum tam mala sunt\nmerita, ut nec talibus digni sint adiuuari, siue pro eis, quorum\ntam bona, ut talibus non indigeant adiumentis. genere\nigitur uitae, quod gessit quisque per corpus. efficitur, ut\nprosint uel non prosint, quaecumque pro illo pie fiunt, cum\nreliquerit corpus. nam meritum per quod ista prosint, si\nnullum conparatum est in hac uita, frustra post hanc quaeritur\nuitam. ita fit, ut neque inaniter ecclesia uel suorum\ncura pro defunctis quod potuerit religionis inpendat et tamen\nferat unusquisque secundum ea quae per corpus gessit,\nsiue bonum siue malum reddente domino unicuique\nsecundum opera eius. ut enim hoc, quod inpenditur, possit\nei prodesse post corpus, in ea uita est adquisitum, quam\ngessit in corpore.\nPoterat inquisitioni tuae sufficere mea breuis ista responsio;\nsed quae alia moueant, quibus respondendum existimo,\nparumper adtende. in Machabaeorum libris legimus\noblatum pro mortuis sacrificium. sed et si nusquam in scripturis\nueteribus omnino legeretur, non parua est uniuersae\necclesiae quae in hac consuetudine claret auctoritas, ubi in\n\n\n\n\n\n\nprecibus sacerdotis quae domino deo ad eius altare funduntur\nlocum suum habet etiam commendatio mortuorum.\n\nSed utrum aliquid prosit animae mortui locus corporis\nsui, operosius inquirendum est. ac primum utrum intersit\naliquid ad inferendam uel augendam miseriam post hanc uitam\nspiritibus hominum, si eorum corpora sepulta non fuerint,\nnon secundum opinionem utcumque uulgatam, sed potius\nsecundum religionis nostrae sacras litteras est uidendum.\nneque enim credendum est, sicut apud Maronem legitur,\ninsepultos nauigando atque transeundo inferno amne prohiberi,\nquia scilicet\nnec ripas datur horrendas et rauca fluenta\ntransportare prius, quam sedibus ossa quierunt.\nquis cor christianum inclinet his poeticis fabulosisque figmentis,\ncum dominus Iesus, ut inter manus inimicorum, qui\neorum corpora in potestate haberent, securi occumberent christiani,\nnec capillum capitis eorum adserat periturum, exhortans\nne timeant eos, qui cum corpus occiderint, amplius non\nhabent quid faciant? unde in primo libro de \\'Ciuitate dei\\'\nsatis, quantum existimo, sum locutus, ut eorum dentem retunderem,\nqui barbaricam uastitatem, praecipue quam nuper\nRoma perpessa est, Christianis temporibus inputando etiam\n\n\n\n\n\n\nid obiciunt, quod suis illic non subuenerit Christus. quibus\ncum responsum fuerit animas fidelium pro suae fidei meritis\nab illo fuisse susceptas, insultant de cadaueribus insepultis.\ntotum itaque istum de sepultura locum uerbis talibus explicaui.\n(At enim in tanta, inquam, strage cadauerum nec sepeliri\npotuerunt. neque istud pia fides nimium reformidat, tenens\npraedictum nec absumentes bestias resurrecturis corporibus\nobfuturas, quorum capillus capitis non peribit. nullo modo\ndiceret ueritas: nolite timere eos, qui corpus occidunt,\nanimam autem non possunt occidere, si quidquam obesset\nfuturae uitae quidquid inimici de corporibus occisorum facere\nuoluissent. nisi forte quispiam sic absurdus est, ut contendat\neos, qui corpus occidunt, non debere timeri ante mortem, ne\ncorpus occidant, et timeri debere post mortem, ne corpus\noccisum sepeliri non sinant. falsum est ergo quod ait:\nqui corpus occidunt et postea non habent quid faciant,\nsi habent tanta, quae de cadaueribus faciant? absit,\nut falsum sit quod ueritas dixit. dictum est enim aliquid eos\nfacere, cum occidunt, quia in corpore sensus est occidendo,\n\n\n\n\n\n\n\n\n\n\npostea uero nihil habere quod faciant, quia nullus sensus est\nin corpore occiso. multa itaque corpora Christianorum terra\nnon texit, sed nullum eorum quisquam a caelo et terra\nseparauit, quam totam inplet praesentia sui, qui nouit unde\nresuscitet quod creauit. dicitur quidem in psalmo: posuerunt\nmortalia seruorum tuorum escam uolatilibus caeli,\ncarnes sanctorum tuorum bestiis terrae; effuderunt\nsanguinem eorum tamquam aquam in circuitu Hierusalem,\net non erat qui sepeliret, sed magis ad exaggerandam\ncrudelitatem eorum, qui ista fecerunt, non ad eorum\ninfelicitatem, qui ista perpessi sunt. quamuis enim haec in\nconspectu hominum dura et dira uideantur, sed pretiosa in\nconspectu domini mors sanctorum eius. proinde ista\nomnia, id est curatio funeris, conditio sepulturae, pompa\nexequiarum, magis sunt uiuorum solacia quam subsidia mortuorum.\nsi aliquid prodest inpio sepultura pretiosa, oberit pio\nuilis aut nulla. praeclaras exequias in conspectu hominum\npurpurato illi diuiti turba exhibuit famulorum, sed multo\nclariores in conspectu domini ulceroso illi pauperi ministerium\npraebuit angelorum, qui eum non extulerunt in marmoreum\ntumulum, sed in Abrahae gremium sustulerunt. rident\n\n\n\n\n\n\nhaec illi, contra quos defendendam suscepimus ciuitatem dei.\nuerum tamen sepulturae curam etiam eorum philosophi contempserunt.\net saepe uniuersi exercitus, dum pro terrena\npatria morerentur, ubi postea iacerent uel quibus bestiis\nesca fierent, non curarunt, licuitque de hac re poetis plausibiliter\ndicere:\ncaelo tegitur, qui non habet urnam.\nquanto minus debent de corporibus insepultis insultare Christianis,\nquibus et ipsius carnis membrorumque omnium reformatio\nnon solum ex terra, uerum etiam ex aliorum elementorum\nsecretissimo sinu, quo dilapsa cadauera recesserunt, in\ntemporis puncto reddenda et redintegranda promittitur!\nNec ideo tamen contemnenda et abicienda sunt\ncorpora defunctorum maximeque iustorum atque fidelium,\nquibus tamquam organis et uasis ad omnia bona opera sancte\nusus est spiritus. si enim paterna uestis et anulus ac si quid\nhuius modi tanto carius est posteris, quanto erga parentes\nmaior affectus, nullo modo ipsa spernenda sunt corpora, quae\nutique multo familiarius atque coniunctius quam quaelibet\nindumenta gestamus. haec enim non ad ornamentum uel\nadiutorium, quod adhibetur extrinsecus, sed ad ipsam naturam\nhominis pertinent. unde et antiquorum iustorum funera\n\n\n\n\n\n\n\n\nofficiosa pietate curata sunt et exequiae celebratae et sepultura\nprouisa, ipsique, cum uiuerent, de sepeliendis uel etiam\ntransferendis suis corporibus filiis mandauerunt. et Tobis\nsepeliendo mortuos deum promeruisse teste angelo commendatur.\nipse quoque dominus die tertio resurrecturus religiosae\nmulieris bonum opus praedicat praedicandumque commendat.\nquod unguentum pretiosum super membra eius effuderit atque\nhoc ad eum sepeliendum fecerit. et laudabiliter commemorantur\nin euangelio qui corpus eius de cruce acceptum diligenter\natque honorifice tegendum sepeliendumque curarunt.\nuerum istae auctoritates non hoc admonent, quod insit ullus\ncadaueribus sensus, sed ad dei prouidentiam, cui placent etiam\ntalia pietatis officia, corpora quoque mortuorum pertinere\nsignificant propter fidem resurrectionis astruendam. ubi et illud\nsalubriter discitur, quanta possit esse remuneratio pro elemosynis,\nquas uiuentibus et sentientibus exhibemus, si neque\nhoc apud deum perit, quod exanimis hominum membris\nofficii diligentiaeque persoluitur. sunt quidem et alia, quae\nsancti patriarchae de corporibus suis uel condendis uel\n\n\n\n\n\n\ntransferendis prophetico spiritu dicta intellegi uoluerunt; non autem\nhic locus est, ut ea pertractemus, cum sufficiant ista quae\ndiximus. sed si ea quae sustentandis uiuentibus sunt necessaria,\nsicut uictus et amictus, quamuis cum graui afflictione\ndesint, non frangunt in bonis perferendi tolerandique uirtutem\nnec eradicant ex animo pietatem, sed exercitatam faciunt fecundiorem:\nquanto magis, cum desunt ea, quae curandis funeribus\ncondendisque corporibus defunctorum adhiberi solent,\nnon efficiunt miseros in occultis piorum sedibus iam quietos!\nac per hoc, quando ista cadaueribus Christianorum in\nilla magnae urbis uel etiam aliorum oppidorum uastatione\ndefuerunt, nec uiuorum culpa est, qui non potuerunt ista\npraebere, nec poena mortuorum, qui non possunt ista sentire\\\\\nhaec est mea de sepulturae causa atque ratione sententia.\nquam propterea ex alio libro meo in istum transtuli,\nquia facilius hoc a me recenseri potuit, quam\\' id ipsum alio\nmodo eloquendum fuit.\nQuod si uerum est, profecto etiam prouisus sepeliendis\ncorporibus apud memorias sanctorum locus bonae\naffectionis humanae est erga funera suorum, quoniam, si nonnulla\nreligio est, ut sepeliantur, non potest nulla esse,\n\n\n\n\nquando ubi sepeliantur adtenditur. sed cum talia uiuorum\nsolacia requiruntur, quibus eorum pius in suos animus adpareat,\nnon uideo quae sunt adiumenta mortuorum nisi ad\nhoc, ut, dum recolunt, ubi sint posita eorum quos diligunt\ncorpora, eisdem sanctis illos tamquam patronis susceptos\napud dominum adiuuandos orando commendent. quod quidem\nfacere possent, etiamsi talibus locis eos humare non\npossent. sed non ob aliud uel \\'memoriae\\' uel (monumenta>\ndicuntur ea quae insignite fiunt sepulcra mortuorum, nisi\nquia eos, qui uiuentium oculis morte subtracti sunt, ne obliuione\netiam cordibus subtrahantur, in memoriam reuocant\net admonendo faciunt cogitari. nam et (memoriae) nomen id\napertissime ostendit et (monumentum) eo quod moneat mentem,\nid est admoneat, nuncupatur. propter quod et Graeci\nμvημεῑοuocant, quod nos memoriam seu monumentum\nappellamus, quoniam lingua eorum memoria ipsa, qua meminimus,\nμvήμη dicitur. cum itaque recolit animus, ubi sepultum\nsit carissimi corpus, et occurrit locus nomine martyris\nuenerabilis, eidem martyri animam dilectam commendat\nrecordantis et precantis affectus. qui cum defunctis a fidelibus\ncarissimis exhibetur, eum prodesse non dubium est his, qui\n\n\n\n\ncum in corpore uiuerent, talia sibi post hanc uitam prodesse\nmeruerunt. uerum et si aliqua necessitas uel humari corpora\nuel in talibus locis humari nulla data facultate permittat, non\nsunt praetermittendae supplicationes pro spiritibus mortuorum,\nquas faciendas pro omnibus in christiana et catholica societate\ndefunctis etiam tacitis nominibus eorum sub generali\ncommemoratione suscepit ecclesia, ut quibus ad ista desunt\nparentes aut filii aut quicumque cognati uel amici, ab una\neis exhibeantur pia matre communi. si autem deessent istae\nsupplicationes, quae fiunt recta fide ac pietate pro mortuis,\nputo, quod nihil prodesset spiritibus eorum, quamlibet locis\nsanctis exanima corpora ponerentur.\nCum ergo fidelis mater fidelis filii defuncti corpus\ndesiderauit in basilica martyris poni, si quidem credidit eius\nanimam meritis martyris adiuuari, hoc, quod ita credidit, supplicatio\nquaedam fuit, et haec profuit, si quid profuit. et\nquod ad idem sepulcrum recurrit animo et filium precibus\nmagis magisque commendat, adiuuat defuncti spiritum non\nmortui corporis locus, sed ex loci memoria uiuus matris affectus.\nsimul enim et quis et cui commendatus sit, non utique\ninfructuose religiosam mentem precantis adtingit. nam\n\n\n\n\net orantes de membris sui corporis faciunt quod supplicantibus\ncongruit, cum genua figunt, cum extendunt manus uel\netiam prosternuntur solo et si quid aliud faciunt uisibiliter,\nquamuis eorum inuisibilis uoluntas et cordis intentio deo\nnota sit nec ille indigeat his indiciis, ut animus ei pandatur\nhumanus. sed hinc magis se ipsum excitat homo ad orandum\ngemendumque humilius atque feruentius, et nescio quomodo,\ncum hi motus corporis fieri nisi motu animi praecedente non\npossint, eisdem rursus exterius uisibiliter factis ille interior\ninuisibilis qui eos fecit augetur, ac per hoc cordis affectus.\nqui, ut fierent ista, praecessit, quia facta sunt crescit. uerum\ntamen si eo modo quisque teneatur uel etiam ligetur, ut haec\nde suis membris facere nequeat, non ideo non orat interior\nhomo et ante oculos dei in secretissimo cubili, ubi conpungitur,\nsternitur. ita etiam cum plurimum intersit, ubi ponat\ncorpus mortui sui, qui pro spiritu eius deo supplicat, quia\net praecedens affectus locum elegit sanctum et illic corpore\nposito recordatus locus sanctus eum qui praecesserat renouat\net auget affectum, tamen etiamsi non possit ubi religiosus\nanimus elegit humare quem diligit, nullo modo debet a\n\n\n\n\nsupplicationibus necessariis in eius commendatione cessare. ubicumque\nenim iaceat uel non iaceat defuncti caro, spiritui\nrequies adquirenda est, qui cum inde exiret, secum abstulit\nsensum, quo interesse possit quomodo quisque sit siue in\nbonis siue in malis, nec ab ea carne expectat adiuuari suam\nuitam, cui praebebat ipse uitam, quam detraxit excedens et\nredditurus est rediens, quoniam non caro spiritui, sed spiritus\ncarni etiam ipsius resurrectionis meritum comparat, utrum ad\npoenam an ad gloriam reuiuescat.\nLegimus in ecclesiastica historia, quam graece scripsit\nEusebius et in latinam linguam uertit Rufinus, martyrum\ncorpora in Gallia canibus exposita canumque reliquias atque\nossa mortuorum usque ad extremam consumptionem ignibus\nconcremata eosdemque cineres fluuio Rhodano, ne quid ad\nmemoriam qualemcumque relinqueretur, inspersos. quod non\nob aliud credendum est diuinitus fuisse permissum, nisi ut\ndiscerent christiani in confitendo Christum, dum contemnunt\nhanc uitam, multo magis contemnere sepulturam. hoc enim\nquod ingenti saeuitia de corporibus martyrum factum est, si\neis quidquam noceret, quo minus beate requiescerent eorum\nuictoriosissimi spiritus, non utique fieri sineretur. re ipsa\n\n\n\n\n\n\nergo declaratum est non ideo dixisse dominum: nolite timere\neos qui corpus occidunt et postea non habent quid\nfaciant, quod non esset permissurus aliquid eos facere de\nsuorum corporibus mortuorum, sed quoniam quidquid facere\npermissi essent, nihil quo minueretur christiana defunctorum\nfelicitas fieret, nihil inde ad sensum post mortem uiuentium\nperueniret, nihil ad detrimentum saltem ipsorum corporum.\nquo minus integra resurgerent, pertineret.\nEt tamen ex illo humani cordis affectu, quo nemo\numquam carnem suam odio habet, si cognoscant homines\naliquid post mortem suam suis corporibus defuturum, quod\nin sua cuiusque gente uel patria poscit sollemnitas sepulturae.\ncontristantur ut homines et quod ad eos post mortem non\npertinet, ante mortem suis corporibus timent: ita ut inueniatur\nin Regnorum libris deus per prophetam minari alteri prophetae,\nqui eius transgressus est uerbum, quod non inferretur\ncadauer eius in sepulcrum patrum eius. quae scriptura sic\nse habet. haec dicit dominus: quia inoboediens fuisti\nori domini et non custodisti mandatum quod tibi\n\n\n\n\n\n\npraecepit dominus deus tuus, et reuersus es et comedisti\npanem et bibisti aquam in loco in quo praecepit\ntibi, ne comederes panem neque biberes aquam,\nnon inferetur cadauer tuum in sepulcrum patrum\ntuorum. quanti haec poena pendenda sit, si secundum euangelium\ncogitemus, ubi post corpus occisum nihil metuendum\nesse didicimus, ne membra exanima patiantur, nec poena\ndicenda est. si autem humanum erga suam carnem consideremus\naffectum, potuit inde terreri uel contristari uiuus, quod\nsensurus non erat mortuus; et haec erat poena, quoniam\ndolebat animus id de suo corpore futurum, quamuis cum\nfieret non doleret. hactenus enim uoluit dominus seruum\nsuum plectere, qui non sua contumacia spreuerat praeceptum\neius inplere, sed aliena decipiente fallacia oboedire se credidit,\nquando non oboediuit. neque enim putandum est ita\nfuisse interemptum morsu bestiae, ut ad supplicium tartareum\neius deinde anima raperetur, quandoquidem ipsum eius corpus\nidem leo qui occiderat custodiuit iumento etiam, quo uehebatur,\ninlaeso et simul cum illa inmani fera intrepida praesentia\nad sui domini funus adstante. quo mirabili signo adparet\nhominem dei cohercitum potius temporaliter usque ad mortem,\nquam punitum esse post mortem. de qua re apostolus,\ncum propter quasdam offensas commemorasset infirmitates\n\n\n\n\nmortesque multorum, si enim nos ipsos, inquit, iudicaremus,\na domino non iudicaremur; cum iudicamur\nautem, a domino corripimur, ne cum mundo damnemur.\neum sane ipse qui deceperat in monumento proprio\nsatis honorifice sepeliuit seque sepeliendum iuxta eius ossa\ncurauit, ita sperans parci posse quoque ossibus suis, cum\nueniret tempus, quando secundum illius hominis dei prophetiam\nIosias rex Iuda in illa terra multorum eruit ossa mortuorum\neisdemque ossibus sacrilega altaria, quae sculptilibus\nconstituta fuerant, funestauit. pepercit quippe illi monumento,\nubi iacebat propheta, qui ante annos amplius quam trecentos\nista praedixerat; et propter ipsum nec illius, qui eum seduxerat,\nsepultura uiolata est. affectu namque illo, quo nemo\numquam carnem suam odio habet, prouiderat cadaueri suo.\nqui occiderat mendacio animam suam. ex hoc igitur, quod\ncarnem suam quisque naturaliter diligit, et illi poena fuit\naddiscere non eum futurum in sepulcro patrum suorum et\nhuic cura prospicere, ut parceretur ossibus suis, si iuxta eum\niaceret, cuius sepulcrum nemo uiolaret.\nHunc affectum martyres Christi certantes pro\nueritate uicerunt. nec mirum quia contempserunt, quod non\nfuerant peracta morte sensuri, qui non potuerunt eis, quos\nuiuentes sentiebant, cruciatibus uinci. poterat utique deus.\n\n\n\n\n\n\nqui leonem prophetae corpus, quod ipse occiderat, ulterius\nnon permisit adtingere et fecit de peremptore custodem, poterat,\ninquam, a suorum interfectis corporibus canes, quibus\nfuerant proiecta, prohibere; poterat et ipsorum hominum innumerabilibus\nmodis terrere saeuitiam, ne cadauera incendere,\nne cineres dispergere auderent: sed hoc quoque experimentum\nmultiplici uarietati temptationum deesse non debuit, ne fortitudo\nconfessionis, quae inmanitati persecutionis pro corporis\nsalute non cederet, pro sepulcri honore trepidaret, postremo,\nne fides resurrectionis consumptionem corporum formidaret.\ndebuerunt ergo et ista permitti, ut etiam post haec tanti\nhorroris exempla martyres in Christi confessione feruentes\nhuius quoque testes fierent ueritatis, in qua didicerant eos,\na quibus sua corpora interficerentur, postea nihil habere quod\nfacerent, quoniam quidquid mortuis corporibus facerent, utique\nnihil facerent, quando in carne omni uita carente nec\naliquid sentire posset, qui inde migrauit, nec aliquid inde\nperdere, qui creauit. sed inter haec, quae fiebant de corporibus\noccisorum, cum martyres non ea metuentes magna fortitudine\npaterentur, tamen apud fratres luctus ingens erat, quod nulla\ndabatur potestas sanctorum funeribus iusta persoluere nec\nocculte subtrahere aliquid, sicut eadem testatur historia,\n\n\n\n\ncrudelium custodum uigiliae permittebant. ita cum illos, qui\noccisi fuerant, in dilaceratione membrorum suorum, in conflagratione\nossuum, in dispersione cinerum miseria nulla contingeret,\nistos tamen, qui nihil eorum sepelire poterant, magna\nmisericordia cruciabat, quia in nullo modo sentientibus ipsi\nquodam modo sentiebant et, ubi iam illorum nulla erat passio,\nerat istorum misera conpassio.\nSecundum istam quam dixi miseram conpassionem\nlaudantur illi et a rege Dauid benedicuntur, qui Saulis\net Ionathae ossibus aridis sepulturae misericordiam praestiterunt.\nquae tandem misericordia praestatur nihil sentientibus:\nan forte reuocandum est in opinionem, quod infernum fluuium\ninsepulti non poterant transmeare? absit hoc a fide christiana:\nalioquin pessime actum est cum tanta martyrum multitudine,\nquorum non potuerunt corpora sepeliri, et fallaciter eis ueritas\ndixit: nolite timere eos, qui corpus occidunt et\npostea non habent quid faciant, si eis tanta mala\n\n\n\n\n\n\nfacere potuerunt, quibus inpedirentur ad loca exoptata transire.\nsed quia hoc sine ulla dubitatione falsissimum est nec\naliquid obest fidelibus negata eorum corporibus sepultura nec\naliquid, si exhibeatur infidelibus, prodest, cur ergo illi, qui\nSaulem et eius filium sepelierunt, misericordiam fecisse dicuntur\net ob hoc a rege pio benedicuntur, nisi quia bene\nafficiuntur corda miserantium, quando ea dolent in mortuorum\ncorporibus alienis, quae illo affectu, quo nemo umquam carnem\nsuam odio habet, nolunt fieri post mortem suam corporibus\nsuis, et quod sibi exhiberi uolunt, quando sensuri non\nsunt, aliis non sentientibus curant exhibere, dum ipsi sentiunt?\nNarrantur uisa quaedam, quae huic disputationi non\nneglegendam uideantur inferre quaestionem. feruntur quippe\nmortui nonnulli uel in somnis uel alio quocumque modo adparuisse\nuiuentibus atque ubi eorum corpora iacerent inhumata\nnescientibus locisque monstratis admonuisse, ut sibi\nsepultura quae defuerat praeberetur. haec si falsa esse responderimus,\ncontra quorundam scripta fidelium et contra eorum\nsensus, qui talia sibi accidisse confirmant, inpudenter uenire\n\n\n\n\nuidebimur. sed respondendum est non ideo putandum esse\nmortuos ista sentire, quia haec dicere uel indicare uel petere\nuidentur in somnis. nam et uiuentes adparent saepe uiuentibus\ndormientibus, dum se ipsi nesciant adparere, et ab eis\nhaec quae somniauerint audiunt dicentibus, quod eos in somnis\nuiderint agentes aliquid uel loquentes. si ergo me potest\naliquis in somnis uidere sibi aliquid quod factum est indicantem\nuel etiam quod futurum est praenuntiantem, cum id\nego prorsus ignorem et omnino non curem, non solum quid\nille somniet, sed utrum dormiente me uigilet, an uigilante\nme dormiat, an uno eodemque tempore uigilemus ambo siue\ndormiamus, quando ille somnium uidet, in quo me uidet:\nquid mirum, si nescientes mortui nec ista sentientes tamen\na uiuentibus uidentur in somnis et aliquid dicunt, quod euigilantes\nuerum esse cognoscant? angelicis igitur operationibus\nfieri crediderim, siue permittatur desuper siue iubeatur, ut\naliquid dicere de sepeliendis corporibus suis uideantur in\nsomnis, cum id penitus nesciant, quorum illa sunt corpora.\nid autem aliquando utiliter fit siue ad uiuorum qualecumque\nsolacium, ad quos pertinent illi mortui, quorum adparent\nimagines somniantibus, siue ut his admonitionibus generi\nhumano sepulturae commendetur humanitas, quae, licet defunctis\nnon opituletur, culpanda tamen inreligiositate\n\n\n\n\nneglegitur. aliquando autem fallacibus uisis homines in magnos\nmittuntur errores, quos talia perpeti iustum est. uelut si quisquam\nuideat in somnis, quod Aeneas uidisse apud inferos\npoetica falsitate narratur, et ei cuiuspiam non sepulti adpareat\nimago loquaturque talia, qualia fertur locutus illi fuisse Palinurus,\net cum euigilauerit, ibi corpus eius inueniat, ubi\niacere inhumatum, cum somniaret, audiuit, admonitus et rogatus,\nut sepeliret inuentum, et quia id uerum esse comperit,\ncredat ideo mortuos sepeliri, ut eorum animae ad loca transeant,\nunde insepultorum animas inferna prohiberi lege somniauit:\nnonne ita credens plurimum a tramite ueritatis exorbitat?\nSic autem infirmitas humana sese habet, ut, cum\nmortuum in somnis quisque uiderit, ipsius animam se uidere\narbitretur, cum autem uiuum similiter somniauerit, non eius\nanimam neque corpus, sed hominis similitudinem sibi adparuisse\nnon dubitet. quasi non possint et mortuorum hominum\neodem modo nescientium non animae, sed similitudines adparere\ndormientibus. pro certo, cum Mediolani essemus,\n\n\n\n\n\n\n\n\n\n\naudiuimus, quod cum debitum repeteretur a quodam defuncti\npatris cautione prolata, quod filio nesciente a patre iam fuerat\npersolutum, contristari homo grauissime coepit atque mirari.\nquod ei pater moriens non dixerit, quid deberet, cum fecisset\netiam testamentum. tunc ei nimis anxio adparuit idem pater\neius in somnis et ubi esset recautum, quo illa cautio uacuata\nfuerat, indicauit. quo inuento iuuenis atque monstrato non\nsolum falsi debiti calumniam propulsauit, sed etiam paternum\nrecepit chirographum, quod pater non receperat, quando est\npecunia persoluta. hic utique putatur anima hominis curam\ngessisse pro filio et ad eum uenisse dormientem, ut docens.\nquod ignorabat, magna molestia liberaret. sed eodem ipso\nferme tempore, quo id audiuimus, id est nobis apud Mediolanum\nconstitutis Carthaginis rhetor Eulogius, qui meus in\neadem arte discipulus fuit, sicut mihi ipse, posteaquam in\nAfricam remeauimus, retulit, cum rhetoricos Ciceronis libros\ndiscipulis suis traderet, recensens lectionem, quam postridie\nfuerat traditurus, quendam locum offendit obscurum, quo non\nintellecto uix potuit dormire sollicitus. qua nocte somnianti\n\n\n\n\nego illi quod non intellegebat exposui, immo non ego, sed\nimago mea nesciente me et tam longe trans mare aliquid\naliud siue agente siue somniante et nihil de illius curis\nomnino curante. quomodo fiant ista nescio; sed quomodolibet\nfiant. cur non eodem modo fieri credimus, ut in somnis quisque\nuideat mortuum, quomodo fit, ut uideat et uiuum? ambobus\nutique nescientibus neque curantibus, quis uel ubi uel\nquando eorum imagines somniet.\nSimilia sunt autem somniis nonnulla etiam uisa\nuigilantium, qui turbatos habent sensus, sicut phrenetici uel\nquocumque furentes modo. nam et ipsi loquuntur secum,\nquasi uere praesentibus loquantur, <loquuntur> etiam cum\nabsentibus quam praesentibus, quorum imagines cernunt siue\nuiuorum siue mortuorum. sed quemadmodum hi, qui uiuunt,\nab eis se uideri et cum eis se colloqui nesciunt — neque\nenim re uera ipsi adsunt aut ipsi sermocinantur, sed turbatis\nsensibus homines talia uisa imaginaria patiuntur — eo modo\net hi, qui ex hac uita migrarunt, sic affectis hominibus uidentur\nquasi praesentes, cum sint absentes et, utrum aliquis\neos imaginaliter uideat, omnino nescientes.\nHuic rei simile est etiam illud, cum homines altius,\nquam si dormirent, subtrahuntur corporis sensibus et occupantur\ntalibus uisis. et his enim adparent imagines uiuorum\natque mortuorum; sed cum fuerint sensibus redditi, quoscumque\nmortuos uidisse se dixerint, uere cum eis fuisse creduntur\nnec adtendunt qui haec audiunt similiter ab eis absentium\natque nescientium quorundam etiam imagines uisas\nesse uiuorum. homo quidam Curma nomine municipii Tulliensis,\nquod Hipponi proximum est, curialis pauper, uix illius\nloci duumuiralicius et simpliciter rusticanus, cum aegrotaret,\nablatus a sensibus paene mortuus iacuit aliquot diebus:\ntenuissimus flatus in naribus, qui manu admota utcumque\nsentiebatur et erat exiguum uiuentis indicium, sepeliri ut\nexanimem non sinebat. nullos artus mouebat, nulla sumebat\nalimenta; nihil oculis, nihil ullo alio sensu corporis qualibet\ninpacta molestia sentiebat. uidebat tamen multa uelut in\nsomnis, quae tandem aliquando post dies plurimos quasi euigilans\nuisa narrauit. ac primum mox ut aperuit oculos, eat\naliquis, inquit, ad domum Curmae fabri ferrarii et uideat,\nquid ibi agatur. quo cum itum esset, inuentus est mortuus\n\n\n\n\neo momento, quo iste fuerat sensibus redditus et paene a\nmorte reuixerat. tunc intentis, qui aderant, illum exhiberi\niussum esse, quando ipse dimissus est. indicauit seque illic\nunde redierat dixit audisse, quod non Curma curialis, sed\nCurma faber ferrarius ad loca illa mortuorum praeceptus\nfuisset adduci. in illis ergo uisis, tamquam somniis suis, inter\neos defunctos, quos uidebat pro meritorum diuersitate tractari,\nagnouit etiam nonnullos, quos nouerat uiuos. ipsos autem\nuere forsitan credidissem, si non inter illa quasi somnia sua\nuidisset etiam quosdam, qui nunc usque adhuc uiuunt, clericos\nuidelicet aliquos regionis suae, a quorum ibi presbytero\naudiuit, ut apud Hipponem baptizaretur a me, quod et factum\nesse dicebat. uiderat itaque in illa uisione presbyterum, clericos,\nme ipsum, nondum scilicet mortuos, in qua postea\nuidit et mortuos. cur non etiam illos sicut nos uidisse credatur,\nutrosque scilicet absentes atque nescientes, ac per hoc\nnon ipsos, sed similitudines eorum, sicut etiam locorum? nam\net fundum uidit, ubi erat ille cum clericis presbyter, et Hipponem,\nubi a me quasi baptizatus est: in quibus locis profecto\nnon erat, quando illic sibi esse uidebatur. nam quid ibi\n\n\n\n\nageretur eo tempore, nesciebat: quod procul dubio sciret, si\nuere ibi esset. uisa sunt igitur ista, quae non praesentantur\nin ipsis rebus, ut sunt, sed in quibusdam rerum imaginibus\nadumbrantur. denique post multa, quae uidit, etiam in paradisum\nse introductum esse narrauit dictumque sibi esse, cum\ninde dimitteretur rediturus ad suos: uade, baptizare, si uis\nesse in isto loco beatorum. deinde, ut a me baptizaretur,\nadmonitus iam factum esse respondit. cui rursus ille, qui\ncum eo loquebatur, uade, inquit, uere baptizare; nam illud\nin uisione uidisti. post ista conualuit, perrexit Hipponem.\npascha iam propinquabat. dedit nomen inter alios conpetentes,\npariter cum plurimis incognitus nobis; nec illam mihi uisionem\nnec cuiquam nostrorum indicare curauit. baptizatus est,\nperactis diebus sanctis remeauit ad propria. biennio uel amplius\ntransacto ego haec cuncta cognoui: primo per quendam\nmeum eiusque amicum in conuiuio meo, cum quaedam talia\nloqueremur; deinde institi ac feci, ut haec mihi praesens ipse\nnarraret adtestantibus honestis ciuibus suis et de mirabili\neius aegritudine, ut iacuerit paene mortuus per dies plurimos,\net de illo alio Curma fabro ferrario, quod commemoraui.\nsuperius, et de his omnibus, quae cum mihi diceret, iam\n\n\n\n\net se tunc ab illo audisse recolebant atque firmabant. quamobrem\nsicut uidit baptismum suum et me ipsum et Hipponem\net basilicam et baptisterium non in rebus ipsis, sed in quibusdam\nsimilitudinibus rerum, ita et alios quosdam uiuos eisdem\nnescientibus uiuis.\n\n\nCur non ergo ita et illos mortuos eisdem nescientibus\nmortuis?\nCur non istas operationes angelicas credimus per dispensationem\nprouidentiae dei bene utentis et bonis et malis\nsecundum inscrutabilem altitudinem iudiciorum suorum? siue\ninstruantur hinc mentes mortalium siue fallantur siue consolentur\nsiue terreantur, sicut unicuique uel praebenda est\nmisericordia uel inroganda uindicta ab illo, cui misericordiam\net iudicium non inaniter cantat ecclesia. ut uolet\naccipiat quisque quod dicam. si rebus uiuentium interessent\nanimae mortuorum et ipsae nos, quando eas uidemus, adloquerentur\nin somnis, ut de aliis taceam, me ipsum pia mater\nnulla nocte desereret, quae terra marique secuta est, ut mecum\nuiueret. absit enim, ut facta sit uita feliciore crudelis usque\nadeo ut, quando aliquid angit cor meum, nec tristem filium\nconsoletur, quem dilexit unice, quem numquam uoluit maestum\nuidere. sed profecto quod sacer psalmus personat, uerum\n\n\n\n\n\n\nest: quoniam pater meus et mater mea dereliquerunt\nme, dominus autem adsumpsit me. si ergo dereliquerunt\nnos parentes nostri, quomodo nostris curis et rebus\nintersunt? si autem parentes non intersunt, qui sunt alii mortuorum,\nqui nouerint, quid agamus quidue patiamur? Esaias\npropheta dicit: tu es enim pater noster, quia Abraham\nnesciuit nos, et Israhel non cognouit nos. si\ntanti patriarchae, quid erga populum ex eis procreatum ageretur,\nignorauerunt, quibus deo credentibus populus ipse de\nillorum stirpe promissus est, quomodo mortui uiuorum rebus\natque actibus cognoscendis adiuuandisque miscentur? quomodo\ndicimus esse eis consultum, qui obierunt, antequam\nuenirent mala, quae illorum obitum consecuta sunt, si et post\nmortem sentiunt quaecumque in uitae humanae calamitate\ncontingunt? an forte nos errando ista dicimus et hos putamus\nquietos, quos inquieta uiuorum uita sollicitat? quid est ergo,\nquod piissimo regi Iosiae pro magno beneficio promisit deus,\nquod esset ante moriturus, ne uideret mala, quae uentura illi\nloco et populo minabatur? quae dei uerba ista sunt. haec\ndicit dominus deus Israhel: uerba mea, quae audisti\net ueritus es a facie mea, cum audisti, quae\nlocutus sum de loco isto et qui commorantur in\neo, ut deseratur et in maledicto sit, et conscidisti\n\n\n\n\n\n\nuestimenta tua, et fleuisti in conspectu meo, et\nego audiui, dixit dominus sabaoth. non sic, ecce\nego adponam te ad patres tuos, et adponeris cum\npace; et non uidebunt oculi tui omnia mala, quae\nego induco in locum hunc et qui commorantur in\neo. territus iste dei comminationibus fleuerat et sua uestimenta\nconsciderat; et fit omnium malorum futurorum de properatura\nmorte securus, quod ita requieturus esset in pace,\nut illa omnia non uideret. ibi ergo sunt spiritus defunctorum,\nubi non uident quaecumque aguntur aut eueniunt in ista uita\nhominum. quomodo ergo uident tumulos suos aut corpora\nsua, utrum abiecta iaceant, an sepulta? quomodo intersunt\nmiseriae uiuorum, cum uel sua ipsi mala patiantur, si talia\nmerita contraxerunt, uel in pace requiescant, sicut huic Iosiae\npromissum est, ubi mala ulla nec patiendo nec conpatiendo\nsustineant, liberati ab omnibus malis, quae patiendo et conpatiendo,\ncum hic uiuerent, sustinebant?\nDixerit aliquis: si nulla est mortuis cura de\nuiuis, quomodo ille diues, qui apud inferos torquebatur, rogabat\nAbraham patrem, ut mittat Lazarum ad quinque fratres\nsuos nondum mortuos et agat cum eis, ne ueniant et ipsi in\neundem tormentorum locum? sed numquid quia hoc ille diues\n\n\n\n\ndixit, ideo quid fratres agerent uel quid paterentur illo tempore\nsciuit? ita illi fuit cura de uiuis, quamuis quid agerent\nomnino nesciret, quemadmodum est nobis cura de mortuis,\nquamuis quid agant utique nesciamus. nam si nihil de mortuis\ncuraremus, non utique pro illis deo supplicaremus. denique\nAbraham nec Lazarum misit et Moysen ac prophetas hic\neos habere respondit, quos audire deberent, ut ad illa supplicia\nnon uenirent. ubi rursus occurrit, quomodo quid hic\nageretur Abraham pater ipse nesciebat, ubi sciebat esse Moysen\net prophetas, id est libros eorum, quibus homines oboediendo\ntormenta inferna euitarent, ubi denique nouerat diuitem illum\nin deliciis, pauperem uero Lazarum in laboribus doloribusque\nuixisse. nam et hoc illi ait: memento, fili, quia percepisti\nbona in uita tua, Lazarus autem mala. sciebat\nergo haec, quae utique apud uiuos, non apud mortuos gesta\nfuerant. uerum non cum agerentur in uiuis, sed eis mortuis\npotuit Lazaro indicante cognoscere, ne falsum sit, quod ait\npropheta: Abraham nesciuit nos.\nProinde fatendum est nescire quidem mortuos quid\nhic agatur, sed dum hic agitur, postea uero audire ab eis.\nqui hinc ad eos moriendo pergunt, non quidem omnia, sed\nquae sinuntur indicare, qui sinuntur etiam ista meminisse,\n\n\n\n\n\n\net quae illos, quibus haec indicant, oportet audire.. possunt\net ab , angelis, qui rebus, quae aguntur hic, praesto sunt,\naudire aliquid mortui, quod unumquemque illorum audire\ndebere iudicat, cui cuncta subiecta sunt. nisi enim essent\nangeli, qui possent interesse et uiuorum et mortuorum locis,\nnon dixisset dominus Iesus: contigit autem mori inopem\nillum et auferri ab angelis in sinum Abrahae.\nnunc ergo hic, nunc ibi esse potuerunt, qui hinc illuc\nquem deus uoluit abstulerunt. possunt etiam spiritus mortuorum\naliqua, quae hic aguntur, quae necessarium est eos\nnosse et quos necessarium est ea nosse, non solum praesentia\nuel praeterita, uerum etiam futura spiritu dei reuelante cognoscere,\nsicut non omnes homines, sed prophetae, dum hic\nuiuerent, cognoscebant, nec ipsi omnia, sed quae illis esse\nreuelanda dei prouidentia iudicabat. mitti quoque ad uiuos\naliquos ex mortuis, sicut e contrario Paulus ex uiuis in paradisum\nraptus est, diuina scriptura testatur. nam Samuhel\npropheta defunctus uiuo regi Sauli etiam futura praedixit:\nquamuis nonnulli non ipsum fuisse, qui potuisset magicis\nartibus euocari, sed aliquem spiritum tam malis operibus\n\n\n\n\n\n\ncongruentem illius existiment similitudinem figurasse: cum\nliber Ecclesiasticus, quem Iesus filius Sirach scripsisse traditur\net propter eloquii nonnullam similitudinem Salomonis\npronuntiatur, contineat in laude patrum, quod Samuhel etiam\nmortuus prophetauerit. sed si et huic libro ex Hebraeorum\nquia in eo non est canone contradicitur, quid de Moyse\ndicturi sumus, qui certe et in Deuteronomio mortuus et in\neuangelio cum Helia, qui mortuus non est, legitur adparuisse\nuiuentibus?\nHinc et illa soluitur quaestio, quomodo martyres\nipsis beneficiis, quae dantur orantibus, indicant se interesse\nrebus humanis, si nesciunt mortui, quid agant uiui. non enim\nsolis beneficiorum effectibus, uerum ipsis etiam hominum\naspectibus confessorem adparuisse Felicem, cuius inquilinatum\npie diligis, cum a barbaris Nola obpugnaretur, audiuimus non\nincertis rumoribus, sed testibus certis. uerum ista diuinitus\nexhibentur longe aliter, quam sese habet usitatus ordo singulis\ncreaturarum generibus adtributus. non enim quia in\n\n\n\n\n\n\nuinum aqua, cum uoluit dominus, repente conuersa est, ideo\nnon debemus, quid aqua ualeat in elementorum ordine proprio,\nab istius diuini operis raritate uel potius singularitate\ndiscernere; nec quoniam Lazarus resurrexit, ideo mortuus\nomnis, quando uult, surgit aut eo modo exanimis a uiuente\nquomodo a uigilante dormiens excitatur. alii sunt humanarum\nlimites rerum, alia diuinarum signa uirtutum; alia sunt, quae\nnaturaliter, alia, quae mirabiliter fiunt, quamuis et naturae\ndeus adsit, ut sit, et miraculis natura non desit. non igitur\nideo putandum est uiuorum rebus quoslibet interesse posse\ndefunctos, quoniam quibusdam sanandis uel adiuuandis martyres\nadsunt, sed ideo potius intellegendum est, quod per\ndiuinam potentiam martyres uiuorum rebus intersunt, quoniam\ndefuncti per naturam propriam uiuorum rebus interesse non\npossunt.\nQuamquam ista quaestio uires intellegentiae meae uincit,\nquemadmodum opitulentur martyres his, quos per eos certum\nest adiuuari: utrum ipsi per se ipsos adsint uno tempore\ntam diuersis locis et tanta inter se longinquitate discretis,\nsiue ubi sunt eorum memoriae siue praeter suas memorias,\nubicumque adesse sentiuntur, an ipsis in loco suis meritis\ncongruo ab omni mortalium conuersatione remotis et tamen\n\n\n\n\n\n\ngeneraliter orantibus pro indigentia supplicantum — sicut\nnos oramus pro mortuis, quibus utique non praesentamur nec\nubi sint uel quid agant scimus — deus omnipotens, qui est\nubique praesens nec concretus nobis nec remotus a nobis.\nexaudiens martyrum preces, per angelica ministeria usquequaque\ndiffusa praebeat hominibus ista solacia, quibus in\nhuius uitae miseria iudicat esse praebenda, et suorum martyrum\nmerita ubi uult, quando uult, quomodo uult, maximeque\nper eorum memorias, quoniam hoc nouit expedire nobis\nad aedificandam fidem Christi, pro cuius illi confessione sunt\npassi, mirabili atque ineffabili potestate ac bonitate commendet.\nres est haec altior, quam ut a me possit adtingi, et\nabstrusior, quam ut a me ualeat perscrutari. et ideo quid\nhorum duorum sit, an uero fortassis utrumque sit, ut aliquando\nista fiant per ipsam praesentiam martyrum, aliquando\nper angelos suscipientes personam martyrum, definire non\naudeo. mallem ab scientibus ista perquirere. neque enim nemo\nest, qui haec sciat, non qui sibi scire uideatur et nesciat.\ndona enim dei sunt his alia et illis alia largientis secundum\napostolum, qui dicit unicuique dari manifestationem spiritus\n\n\n\n\nad utilitatem. alii quidem, inquit, datur per spiritum\nsermo sapientiae; alii sermo scientiae secundum\neundem spiritum; alteri autem fides in eodem spiritu;\nalii donatio curationum in uno spiritu; alii\noperationes uirtutum; alii prophetia; alii diiudicatio\nspirituum; alii genera linguarum; alii interpretatio\nsermonum: omnia autem haec operatur\nunus atque idem spiritus diuidens propria unicuique\nprout uult. horum omnium spiritalium donorum,\nquae commemorauit apostolus, cuicumque data est diiudicatio\nspirituum, ipse scit ista sicut scienda sunt.\nTalem fuisse credendum est illum Iohannem\nmonachum, quem de belli ciuilis euentu maior Theodosius\nconsuluit imperator: habebat quippe etiam prophetiam. neque\nenim singulos singula munerum istorum, sed etiam plura\nunum habere posse non ambigo. Iohannes ergo iste cuidam\nmulieri religiosissimae inpatienter eum uidere cupienti atque\nut hoc inpetraret per maritum suum uehementer instanti, cum\nille nollet, quoniam id numquam permiserat feminis, uade,\ninquit, dic uxori tuae, uidebit me nocte proxima, sed in\nsomnis. et factum est: monuitque illam quidquid fidelem\nconiugatam moneri oportebat. quae cum euigilasset, talem se\nuidisse hominem dei uiro suo, qualem ille eum nouerat, et\nquid ab illo audierit, iudicauit. qui hoc ab eis conperit, retulit\n\n\n\n\n\n\nmihi, uir grauis et nobilis et dignissimus credi. sed si illum\nsanctum monachum ipse uidissem, quia, sicut fertur, patientissime\ninterrogabatur et sapientissime respondebat, quaesissem\nab eo, quod ad istam pertinet quaestionem, utrum\nipse ad illam feminam uenisset in somnis, id est spiritus\neius in effigie corporis sui, sicut nos ipsos in effigie nostri\ncorporis somniamus, an ipso aliud agente uel, si dormiebat,\naliud somniante siue per angelum siue quocumque alio modo\nin mulieris somnio talis facta sit uisio, atque id futurum,\nut ipse promitteret, prophetiae spiritu reuelante praesciuerit.\nsi enim ipse interfuit somnianti, mirabili gratia utique id\npotuit, non natura, et dei munere, non propria facultate; si\nautem ipso aliud agente, siue dormiente et uisis aliis occupato,\ncum mulier uidit in somnis, profecto tale aliquid factum\nest, quale illud est, quod in apostolorum Actibus legimus,\nubi dominus Iesus loquitur Ananiae de Saulo et indicat ei,\nquod Saulus uidit ad se uenientem Ananiam, cum hoc Ananias\nipse nesciret. quodlibet horum mihi responderet ille\nhomo dei, et de martyribus ab illo pergerem quaerere, utrum\nipsi adsint in somnis uel quocumque alio modo uidentibus\neos in qua figura uoluerint, et maxime quando ab eis se\n\n\n\n\n\n\ntorqueri daemones in hominibus confitentur et rogant eos, ut\npareant sibi, an ista fiant dei nutu per angelicas potestates\nin honorem commendationemque sanctorum ad utilitatem\nhominum illis in summa quiete positis et ad alia longe meliora\nuisa uacantibus seorsum a nobis orantibusque pro nobis;\nnam Mediolani apud sanctos Protasium et Geruasium martyres\nexpresso nomine sicut defunctorum, quos eodem modo\ncommemorabant, adhuc uiuum daemones episcopum confitebantur\nAmbrosium atque ut sibi parceret obsecrabant illo\naliud agente atque hoc cum ageretur omnino nesciente; an\nuero aliquando per ipsam praesentiam martyrum fiant ista,\naliquando per angelorum; et utrum possint uel quibus signis\npossint a nobis duo ista discerni, an ea sentire ac diiudicare\nnon ualeat, nisi qui habeat illud donum per dei spiritum\ndiuidentem propria unicuique prout uult: dissereret mihi, ut\narbitror, ille Iohannes haec omnia, sicut uellem, ut aut eo\ndocente discerem et ea quae audirem uera et certa esse cognoscerem,\naut ego crederem quae nescirem illo dicente\nquae sciret. quodsi mihi forsitan de sancta scriptura responderet\nac diceret: altiora te ne quaesieris, et fortiora\n\n\n\n\n\n\n\n\n\n\nte ne scrutatus fueris, sed quae tibi praecepit\ndominus, illa cogita semper, id etiam gratanter acciperem.\nnon enim paruus est fructus, si aliqua obscura et incerta,\nquae conprehendere non ualemus, clarum saltem certumque\nsit nobis non esse quaerenda, et quod unusquisque\nuult discere putans prodesse si sciat, discat non obesse, si\nnesciat.\nQuae cum ita sint, non existimemus ad mortuos,\npro quibus curam gerimus, peruenire, nisi quod pro eis siue\naltaris siue orationum siue elemosynarum sacrificiis sollemniter\nsupplicamus, quamuis non pro quibus fiunt omnibus\nprosint, sed eis tantum quibus dum uiuunt conparatur, ut\nprosint. sed quia non discernimus, qui sint, oportet ea pro\nregeneratis omnibus facere, ut nullus eorum praetermittatur,\nad quos haec beneficia possint et debeant peruenire. melius\nenim supererunt ista eis, quibus nec obsunt nec prosunt,\nquam eis deerunt, quibus prosunt. diligentius tamen facit\nhaec quisque pro necessariis suis, quo pro illo fiat similiter\na suis. corpori autem humando quidquid inpenditur, non est\npraesidium salutis, sed humanitatis officium secundum affectum,\nquo nemo umquam carnem suam odio habet\nunde oportet ut quam potest pro carne proximi curam gerat.\n\n\n\n\n\n\ncum ille inde recesserit qui gerebat. et si haec faciunt, qui\ncarnis resurrectionem non credunt, quanto magis debent facere\nqui credunt, ut corpori mortuo, sed tamen resurrecturo et in\naeternitate mansuro inpensum eius modi officium sit etiam\nquodam modo eiusdem fidei testimonium! quod uero quisque\napud memorias martyrum sepelitur, hoc tantum mihi uidetur\nprodesse defuncto, ut commendans eum etiam martyrum patrocinio\naffectus pro illo supplicationis augeatur.\nHabes ad ea, quae a me putasti esse quaerenda, qualem\nreddere potui responsionem meam: quae si ultra quam\nsat est prolixa est, da ueniam; id enim factum est amore\ndiutius loquendi tecum. hunc ergo librum quemadmodum\nacceperit uenerabilis dilectio tua, rescriptis tuis nouerim,\nquem tibi perlator eius faciet sine dubio gratiorem, frater\nscilicet et conpresbyter noster Candidianus, quem per tuas\nlitteras cognitum toto corde suscepi inuitusque dimisi. multum\nenim nos in caritate Christi sua praesentia consolatus est et,\nquod fatendum est, eius tibi parui instantia. nam cor meum\ntanta distendunt, ut, nisi ipso assidue commonente me non\nsineret obliuisci, profecto interrogationi tuae mea responsio\ndefuisset.\n\n\n\n\n\n\ngerenda pro mortuis fol. ą3b M Explicit ad Paulinum epm. Inc de octo\nquestionibus ad Dulcitium fol. 105 I Explicit ad Paulinum epm fol. 75* Z\nExplicit epistula sci Augustini de cura pro mortuis gerenda fol. 951 N\nExplicit liber Aurelii Augustini ad Paulinum Nolanae urbis epm de cura\npro mortuis gerenda fol. 48* T Explicit liber sci Augustini de cura pro\nmortuis gerenda fol. 158* V Explicit liber sci Augustini ad beatissimum\nPaulinum. Inc sci Augustini de immortalitate animae fol. 71b K Explicit\nliber de cura pro mortuis gerenda fol. 37* P Explicit liber sci Augustini\nad beatissimum Paulinum Y Cod. E subscriptione caret Explicit liber\nfol. 142* F\n"};
