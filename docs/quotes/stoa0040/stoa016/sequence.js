var sequence = {"name":"Augustine. Contra Academicos","data":"o utinam, Romaniane, hominem sibi aptum ita uicissim\nuirtus fortunae repugnanti posset auferre, ut ab ea sibi auferri nemine\npatitur, iam tibi profecto iniecisset manus suique iuris te esse\nproclamans et in bonorum certissimorum possessionem traducens\nne prosperis quidem casibus seruire permitteret. sed quoniam ita\ncomparatum est siue pro meritis nostris siue pro necessitate naturae,\nut diuinum animum mortalibus inhaerentem nequaquam sapientiae\nportus accipiat, ubi neque aduersante fortunae flatu neque secundante\nmoueatur, nisi eo illum ipsa uel secunda uel quasi aduersa\nperducat, nihil pro te nobis aliud quam uota restant, quibus ab illo\ncui haec curae sunt deo, si possumus. impetremus, ut te tibi reddat\n— ita enim facile reddet et nobis — sinatque mentem illam tuam,\nquae respirationem iam diu parturit. aliquando in auras uerae libertatis\nemergere. etenim fortasse quae uulgo fortuna nominatur\nocculto quodam ordine regitur nihilque aliud in rebus casum uocamus,\nnisi cuius ratio et causa secreta est, nihilque seu commodi seu\nincommodi contingit in parte, quod non conueniat et congruat uniuerso.\nquam sententiam uberrimarum doctrinarum oraculis editam\nremotamque longissime ab intellectu profanorum se demonstraturam\nueris amatoribus suis ad quam te inuito philosophia\n\n\n\n\n\n\n\n\npollicetur. quam ob rem cum tibi tuo animo indigna multa accidunt, ne\nte ipse contemnas. nam si diuina prouidentia pertenditur usque ad\nnos, quod minime dubitandum est, mihi crede, sic tecum agi oportet,\nut agitur. nam cum tanta quantam semper admiror indole tua ab\nineunte adulescentia adhuc infirmo rationis atque lapsante uestigio\nhumanam uitam errorum omnium plenissimam ingredereris, excepit.\nte circumfluentia diuitiarum, quae illam aetatem atque animum,\nquae pulchra et honesta uidebantur, auide sequentem inlecebrosis\ncoeperat absorbere gurgitibus, nisi inde te fortunae illi flatus, qui\nputantur aduersi, eripuissent paene mergentem.\nAn uero si edentem te munera ursorum et numquam ibi\nantea uisa spectacula ciuibus nostris theatricus plausus semper\nprosperrimus accepisset, si stultorum hominum, quorum inmensa\nturba est, conflatis et consentientibus uocibus ferreris ad caelum, si\nnemo tibi esse auderet inimicus, si municipales tabulae te non solum\nciuium sed etiam uicinorum patronum aere signarent, conlocarentur\nstatuae, influerent honores, adderentur etiam potestates, quae\nmunicipalem habitum supercrescerent, conuiuiis cotidianis mensae\nopimae struerentur, quod cuique esset necesse, quod cuiusque etiam\ndeliciae sitirent, indubitanter peteret, indubitanter hauriret, multa\netiam non petentibus funderentur, resque ipsa familiaris diligenter\na tuis fideliterque administrata idoneam se tantis sumtibus paratamque\npraeberet, tu interea uiueres in aedificiorum exquisitissimis\nmolibus, in nitore balnearum, in tesseris, quas honestas non respuit,\nin uenatibus, in conuiuiis, in ore clientium, in ore ciuium,\nin ore denique populorum humanissimus liberalissimus mundissimus\nfortunatissimus iactareris, quisquam tibi, Romaniane, beatae\n\n\n\n\nalterius uitae, quae sola beata est, quisquam quaeso mentionem facere\nauderet? quisquam tibi persuadere posset non solum te felicem\nnon esse sed eo maxime miserum, quo tibi minime uidereris ? nunc\nuero quam te breuiter admonendum tot et tanta quae pertulisti\naduersa fecerunt. non enim tibi alienis exemplis persuadendum est,\nquam fluxa et fragilia et plena calamitatum sint omnia, quae bona\nmortales putant, cum ita expertus sis, ut ex te ceteris persuadere\npossimus.\nIllud ergo, illud tuum, quo semper decora et honesta desiderasti,\nquo te liberalem magis quam diuitem esse maluisti, quo numquam\nconcupisti esse potentior quam iustior, numquam aduersitatibus\ninprobitatibusque cessisti, illud ipsum, inquam, quod in te\ndiuinum nescio quo uitae huius somno ueternoque sopitum est, uariis\nillis durisque iactationibus secreta, prouidentia excitare decreuit.\neuigila, euigila, oro te; multum, mihi crede, gratulaberis, quod\npaene nullis prosperitatibus, quibus tenentur incauti, mundi huius\ntibi dona blandita sunt, quae me ipsum capere moliebantur cotidie\nista cantantem, nisi me pectoris dolor uentosam professionem abicere\net in philosophiae gremium confugere coegisset. ipsa me nunc\nin otio, quod uehementer optauimus, nutrit ac fouet, ipsa me penitus\nab illa superstitione, in quam te mecum praecipitem dederam, liberauit.\nipsa enim docet et uere docet nihil omnino colendum esse\ntotumque contemni oportere, quidquid mortalibus oculis cernitur,\nquidquid ullus sensus attingit. ipsa uerissimum et secretissimum\ndeum perspicue se demonstraturam promittit et iam iamque quasi\nper lucidas nubes ostentare dignatur.\nIn hac mecum studiosissime uiuit noster Licentius; ad eam\ntotus a iuuenalibus inlecebris uoluptatibusque conuersus est ita, ut\n\n\n\n\n\n\ncum non temere patri audeam imitandum proponere. philosophia\nest enim, a cuius uberibus se nulla aetas queretur excludi. ad quam\nauidius retinendam et hauriendam quo te incitarem, quamuis tuam\nsitim bene nouerim, gustum tamen mittere uolui. quod tibi\nsuauissimum et, ut ita dicam, inductorium fore peto, ne frustra sperauerim.\nnam disputationem, quam inter se Trygetius et Licentius\nhabuerunt, relatam in litteras tibi misi. illum enim quoque adulescentem\nquasi ad detergendum fastidium disciplinarum aliquantum\nsibi usurpasset militia, ita nobis magnarum honestarumque artium\nardentissimum edacissimumque restituit. pauculis igitur diebus\ntransactis posteaquam in agro uiuere coepimus, cum eos ad studia\nhortans atque animans ultra quam optaueram paratos et prorsus\ninhiantes uiderem, uolui temtare pro aetate quid possent. praesertim\ncum Hortensius liber Ciceronis iam eos ex magna parte conciliasse\nphilosophiae uideretur. adhibito itaque notario, ne aurae laborem\nnostrum discerperent, nihil perire permisi. sane in hoc libro res et\nsententias illorum, mea uero et Alypii etiam uerba lecturus es.\nCum igitur omnes hortatu meo unum in locum ad hoc\ncongregati essemus, ubi oportunum uisum est: Numquidnam dubitatis,\ninquam, uerum nos scire oportere? —Minimeait Trygetius ceterique\nse uultu ipso approbasse significauerunt. — Quid,si,inquam,\netiam non conprehenso uero beati esse possumus, necessariam ueri\nconprehensionem arbitramini?—Hic Alypius: Huius quaestionis,\ninquit, iudicem me tutius puto. cum enim iter mihi in urbem sit\nconstitutum, oportet me onere alicuius suscipiendae partis releuari,\nsimul quod facilius iudicis partes quam cuiusquam defensionis cuipiam\n\n\n\n\n\n\ndelegare possum. quare dehinc pro alterutra parte ne a me\nquidquam exspectetis. — Quod ei cum concessum esset ab omnibus\net ego rogationem repetissem: Beati certe, inquit Trygetius, esse\nuolumus, et si ad hanc rem possumus absque ueritate peruenire,\nquaerenda nobis ueritasnon est. — Quid hoc ipsum? inquam; existimatisne\nbeatos nos esse posse etiam non inuenta ueritate ? — Tunc\nLicentius: Possumus, inquit, si uerum quaeramus. — Hic cum ego\nceterorum sententiam nutu flagitassem: Mouet me, inquit Nauigius,\nquod a Licentio dictum est. potest enim fortasse hoc ipsum\nesse beate uiuere, in ueritatis inquisitione uiuere. — Defini ergo, ait\nTrygetius, quid sit beata uita, ut ex eo colligam quid respondere\nconueniat.— Quid censes, inquam, esse aliud beate uiuere nisi secundum\nid quod in homine optimum est uiuere ? — Temere, inquit, uerba\nnon fundam; nam id ipsum optimum quid sit, definiendum mihi\nabs te puto. — Quis, inquam, dubitauerit nihil esse aliud hominis\noptimum quam eam partem animi, cui dominanti optemperare conuenit\ncetera quaeque in homine sunt ? haec autem, ne aliam postules\ndefinitionem, mens aut ratio dici potest. quod si tibi non uidetur,\nquaere quomodo ipse definias uel beatam uitam uel hominis optimum.\n— Adsentior, inquit.\nQuid ergo? ut ad propositum, inquam, redeamus, uideturne\ntibi non inuento uero beate posse uiui, si tantum quaeratur? — Repeto,\ninquit, sententiam illam meam: minime uidetur. — Uos, inquam,\nquid opinamini ? — Tum Licentius: Mihi prorsus, inquit, uidetur.\nnam maiores nostri, quos sapientes beatosque accepimus, eo\nsolo, quod uerum quaerebant, bene beateque uixerunt. — Ago gratias,\ninquam, quod cum Alypio me iudicem fecistis, cui, fateor, inuidere\n\n\n\n\n\n\niam coeperam. quoniam igitur alteri uestrum uidetur beatam uitam\nsola inuestigatione ueritatis, alteri non nisi inuentione posse contingere,\nNauigius autem paulo ante ostendit in tuam, Licenti, partem\nse uelle transire, magno opere specto, quales sententiarum uestrarum\npatroni esse possitis. res enim magna est et diligenti discussione\ndignissima. — Si res magna est, ait Licentius, magnos uiros desiderat.\n— Noli quaerere, inquam, praesertim in hac uilla, quod ubiuis\ngentium reperire difficile est, et potius explica, cur id quod abs te\nnon temere, ut opinor, prolatum est et qua tibi ratione uideatur.\nnam et maximae res cum a paruis quaeruntur, magnos eos solent\nefficere.\nQuoniam te, inquit, uideo magno opere nos urgere, ut\naduersum inuicem disputemus, quod te utiliter uelle confido, quaero,\ncur beatus esse non possit qui uerum quaerit, etiamsi minime inueniat.\n— Quia beatum, inquit Trygetius, uolumus esse perfectum\nin omnibus sapientem. qui autem adhuc quaerit, perfectus non est.\nhunc igitur quomodo asseras beatum, omnino non uideo. — Et ille:\nP test apud te uiuere, inquit, auctoritas maiorum? — Non omnium.\ninquit Trygetius. — Quorum tandem? — Ille: Eorum scilicet, qui\nsapientes fuerunt. — Tum Licentius: Carneades, inquit, tibi sapiens\nnon uidetur? — Ego, ait, Graecus non sum; nescio Carneades iste\nqui fuerit. — Quid, inquit Licentius, de illo nostro Cicerone quid\ntandem existimas ? — Hic cum diu tacuisset: Sapiens fuit, inquit.\n— Et ille: Ergo eius de hac re sententia habet apud te aliquid ponderis?\n— Habet, inquit. — Accipe igitur quae sit; nam eam tibi\nexcidisse arbitror. placuit enim Ciceroni nostro beatum esse,\nqui ueritatem inuestigat, etiamsi ad eius inuentionem non ualeat\nperuenire. — Ubi hoc, inquit, Cicero dixit? — Et Licentius:\nQuis ignorat eum adfirmasse uehementer nihil ab homine\n\n\n\n\n\n\npercipi posse nihilque remanere sapienti nisi diligentissimam\ninquisitionem ueritatis, propterea quia, si incertis rebus esset\nassensus, etiamsi fortasse uerae forent. liberari errore non\nposset, quae maxima est culpa sapientis? quam ob rem si et\nsapientem necessario beatum esse credendum est et ueritatis\nsola inquisitio perfectum sapientiae munus est, quid dubitamus\nexistimare beatam uitam etiam per se ipsa inuestigatione\nueritatis posse contingere?\nTum ille: Licetne tandem ad ea. quae temere concessa sunt,\nrursum redire ? — Hie ego: Illi hoc non solent concedere, inquam.\nquos ad disputandum non inueniendi ueri cupiditas sed ingenii\niactantia puerilis inpellit. itaque apud Ille, praesertim cum adhuc\nnutriendi educandique sitis, non solum conceditur sed etiam in praeceptis\nhabeatis uolo ad ea uos discutienda redire oportere, quae\nconcesseritis incautius. — Et Licentius: Non paruum in philosophia\nprofectum puto, inquit, cum in conparatione recti uerique inueniendi\ncontemnitur a disputante uictoria. itaque libenter obsequor praeceptis\net sententiae tuae et Trygetium ad id, quod temere se concessisse\narbitratur — res enim mei iuris est — redire permitto. — Tum\nAlypius: Suscepti a Ille officii nondum partes esse uosmet ipsi mecum\nrecognoscitis. sed quoniam iam dudum disposita profectio interrumpere\nme conpellit, pro meo quoque munere geminatam sibi\npotestatem particeps mecum iudicii non rennuet usque in reditum\nmeum; uideo enim hoc uestrum certamen longius progressurum. —\nEt cum discessit: Quid,inquit Licentius,temere concesseras? profer.\n— Et ille: Temere dedi, inquit, Ciceronem fuisse sapientem. — Ergone\nCicero sapiens non fuit, a quo in latina lingua philosophia et\nincoata est et perfecta? — Etsi concedam, inquit, esse sapientem,\nnon omnia tamen eius probo. — Atqui oportet multa eius alia\n\n\n\n\nrefellas, ut non inpudenter hoc, de quo agitur, inprobare uidearis. —\nQuid, si hoc solum non recte illum sensisse adfirmare paratus sum?\nuestra, ut opinor, nihil interest, nisi cuius ponderis ad id quod uolo\nadserendum rationes adferam. — Perge, inquit ille. — Quid enim,\ninquit, audeam contra eum, qui se Ciceronis aduersarium profitetur?\nHic Trygetius: Uolo attendas, ait, tu iudex noster, quem ad\nmodum superius beatam uitam definieris; dixisti namque eum\nbeatum esse, qui secundum eam partem animi uiuit, quam ceteris\nconuenit imperare. tu autem, Licenti, uolo uel nunc mihi concedas\n— iam enim libertate, in quam maxime nos uindicaturam se philosophia\npollicetur, iugum illud auctoritatis excussi - perfectum non esse,\nqui adhuc ueritatem requirat. — Tum ille post diuturnum silentium:\nNon concedo, inquit. - Trygetius: Cur quaeso? explica. istic\nsum enim et aueo audire, quo pacto possit et perfectus homo esse\net adhuc quaerere ueritatem. — Hic ille: Qui ad finem, inquit, non\nperuenit, fateor, quod perfectus non sit. ueritatem autem illam solum\ndeum nosse arbitror aut forte hominis animam, cum hoc corpus,\nhoc est tenebrosum carcerem, dereliquerit. hominis autem finis est\nperfecte quaerere ueritatem; perfectum enim quaerimus, sed tamen\nhominem. — Et Trygetius: Non igitur potest beatus esse homo.\nquomodo enim, cum id quod magno opere concupiscit adsequi\nnequeat? potest autem homo beate uiuere, si quidem potest\nsecundum eam partem animi uiuere, quam dominari in\nhomine fas est. potest igitur uerum inuenire. aut colligat se et\nnon concupiscat uerum, ne, cum id adsequi non potuerit,\nnecessario miser sit. — At hoc ipsum est beatum hominis,\nait ille, perfecte quaerere ueritatem; hoc enim est peruenire ad\nfinem, ultra quem non potest progredi. quisquis ergo minus instanter\nquam oportet ueritatem quaerit, is ad finem hominis non peruenit;\nquisquis autem tantum, quantum homo potest ac debet, dat operam\n\n\n\n\ninueniendae ueritati, etiamsi eam non inueniat, beatus est; totum\nenim facit, quod ut faciat, ita natus est. inuentio autem si defuerit, id\ndeerit quod natura non dedit. postremo cum hominem necesse sit\naut beatum esse aut miserum, nonne dementis est eum, qui dies noctesque\nquantum potest instat inuestigandae ueritati, miserum\ndicere? beatus igitur erit. deinde illa definitio mihi, ut arbitror,\nuberius suffragatur; nam si beatus est, sicuti est, qui secundum\neam partem animi uiuit, quam regnare ceteris conuenit, et haec\npars ratio dicitur, quaero, utrum non secundum rationem uiuat qui\nquaerit perfecte ueritatem. quod si absurdum est, quid dubitamus\nbeatum hominem dicere sola ipsa inquisitione ueritatis?\nMihi, ait ille, nec secundum rationem uiuere nec beatus\nomnino quisquis errat uidetur. errat autem omnis, qui semper quaerit\nnec inuenit. unde tibi unum e duobus monstrandum est, aut\nerrantem beatum esse posse aut eum, qui quod quaerit numquam\ninuenit, non errare. — Hic ille: Beatus errare non potest. et cum\ndiu siluisset: Non autem errat, inquit. cum quaerit, quia ut non erret\nquaerit. — Et Trygetius: Ut non erret quidem, inquit, quaerit, sed\nerrat, cum minime inuenit. ita autem tibi profuturum putasti, quod\nerrare non uult, quasi nemo erret inuitus aut quisquam omnino\nerret nisi inuitus. — Tum ego, cum ille diu cunctaretur quid responderet:\nDefiniendum uobis est, inquam, quid sit error; facilius enim\neius fines potestis uidere, in quem iam penitus ingressi estis. — Ego,\ninquit Licentius, definire aliquid idoneus non sum, quamuis errorem\ndefinire sit facilius quam finire. — Ego, ait ille, definiam, quod mihi\nfacillimum est non ingenio, sed causa optima. nam errare est utique\nsemper quaerere, numquam inuenire. — Ego, inquit Licentius, si\nuel istam definitionem facile possem refellere, iam dudum causae\nmeae non defuissem. sed quoniam aut res ipsa per se ardua est aut\nita mihi apparet, peto a uobis, ut usque in crastinam lucem quaestio\n\n\n\n\ndifferatur, si nihil hodie quod respondeam reperire potuero, cum id\nsedulo mecum ipse uoluam. — Quod cum concedendum putarem\nnon rennuentibus ceteris, deambulatum ire surreximus nobisque\ninter nos multa uariaque sermocinantibus ille in cogitatione defixus\nfuit. quod cum frustra esse sensisset, relaxare animum maluit et\nnostro se miscere sermoni. postea cum aduesperasceret, in eundem\nconflictum redierant; sed modum inposui persuasique, ut in alium\ndiem differri paterentur. inde ad balneas.\nPostridie autem cum consedissemus: Proferte, inquam.\nquod heri coeperatis. — Tum Licentiu : Distuleramus, inquit, disputationem,\nnisi fallor, rogatu meo, cum erroris definitio difficillima\nmihi esset. — Hic plane, inquam, non erras, quod ut tibi omen sit ad\nreliqua, libenter optauerim. — Audi ergo, inquit, quod heri etiam, nisi\nintercessisses, protulissem. error mihi uidetur esse falsi pro uero approbatio.\nin quem nullo pacto incidit, qui ueritatem quaerendam\nsemper existimat; falsum enim probare non potest, qui probat nihil;\nnon igitur potest errare. beatus autem esse facillime potest; nam ne\nlongius abeam, si nobis ipsis, ut heri licuit, cotidie uiuere liceret, nihil\nmihi occurrit, cur nos beatos appellare dubitaremus. uiximus enim\nmagna mentis tranquillitate ab omni corporis labe animum uindicantes\net a cupiditatium facibus longissime remoti, dantes, quantum\nhomini licet, operam rationi, hoc est secundum diuinam illam partem\nanimi uiuentes, quam beatam esse uitam hesterna inter nos definitione\nconuenit; atqui, ut opinor, nihil inuenimus, sed tantummodo\nquaesiuimus ueritatem. potest igitur sola inquisitione ueritatis,\netiamsi eam inuenire minime possit, homini beata uita contingere.\n\n\n\n\n\n\nnam definitio tua uide quanta facilitate excludatur notione communi.\netenim errare esse dixisti semper quaerere et numquam inuenire.\nquid, si quisquam nihil quaerat et interrogatus uerbi gratia, utrumnam\nmodo dies sit, temere statimque noctem esse opinetur atque\nrespondeat, nonne tibi uidetur errare? hoc igitur erroris genus uelimmanissimum\nnon conplexa est definitio tua. quid, si etiam non errantes\nconplexa est, potest definitio ulla: esse uitiosior? nam quis Alexandriam\nquaerat et ad eam recto pergat itinere, non opinor potes\neum errantem uocare. quid, si eandem uiam uariis impedimentis\ncausis longo agat tempore et in ea morte praeueniatur, nonne et semper\nquaesiuit et numquam inuenit nec errauit tamen? — Non, inquit\nille, semper quaesiuit.\nRecte dicis, ait Licentius, et bene admones. inde enim prorsus\nnihil ad rem pertinet definitio tua; non enim ego beatum esse dixi,\nqui semper quaerat ueritatem. quod ne fieri quidem potest, primo\nquia non semper homo est, deinde quia non ex quo tempore incipit\nesse homo, eo iam potest aetate impediente uerum quaerere. aut si\nsemper id putas dicendum, si nihil temporis, quo iam quaerere\npotest, perire patitur, rursus tibi Alexandriam redeundum est.\nfac enim quemquam, ex quo tempore iter agere uel aetate uel negotio\nsinitur, pergere occipere illam uiam atque, ut supra dixi, cum\ndeuiet nusquam, antequam perueniat, tamen uita excedere, multum\nprofecto errabis, si tibi errasse iste uidebitur, quamuis omni quo\npotuit tempore nec quaerere desierit nec inuenire potuerit quo pergebat.\nquam ob rem si et mea descriptio uera et secundum eam non\nerrat ille, qui perfecte quaerit, quamuis non inueniat ueritatem,\nbeatusque est ob eam rem, quod secundum rationem uiuit, tua\nuero definitio et frustrata est et, si non esset, nihil eam curare\n\n\n\n\ndeberem, si ex eo solum, quod ego definiui. satis causa firmata\nest, cur quaeso nondum est ista inter nos quaestio dissoluta?\nHic Trygetius: Dasne, inquit, sapientiam rectam uiam\nesse uitae? — Do, inquit, sine dubio; sedtamenuolo mihi sapientiam\ndefinias, ut sciam, utrum quae mihi eadem tibi esse uideatur. — Et\nille: Parum tibi, ait. uidetur definita hoc ipso, quod nunc interrogatus\nes? etiam quod uolui concessisti. si enim non fallor, recta uia\nuitae sapientia nominatur. — Tum Licentius: Nihil mihi tam ridiculum\nquam ista definitio uidetur, inquit. — Fortasse, ait ille;\npedetemtim tamen quaeso, ut ratio praeueniat risum tuum; nihil enim\nest foedius risu inrisione dignissimo. — Quid enim, ait ille, nonne\nfateris uitae mortem esse contrariam ? — Fateor, ait. — Mihi igitur.\ninquit ille, uia uitaenullamagis uidetur quam ea, qua quisque pergit.\nne in mortem incidat. — Adsentiebatur Trygetius. — Ergo si uiator\nquispiam deuerticulum uitans, quod a latronibus obsideri audierit,\nrecta ire pergat atque ita euadat interitum, nonne et uiam uitae et\nrectam secutus est? et eam sapientiam nominat nemo? quomodo\nigitur omnis recta uitae uia sapientia est ? — Concessi enim esse, sed\nnon solam. — Definitio autem nihil conplecti debuit, quod esset alienum.\nitaque rursus defini, siplacet: quid tibi uidetur esse sapientia?\nDiu ille tacuit; deinde: En, inquit, iterum definio, si hoc tu\nnumquam finire statuisti. sapientia est uia recta, quae ad ueritatem\nducat. â€” Similiter et hoc, inquit ille, refellitur; nam cum apud Uergilium\nAeneae dictum est a matre:\nperge modo et, qua te ducit uia, dirige gressum,\nsequens hancuiam ad id, quod dictumerat, id est ad uerum, peruenit.\ncontende, si placet, ubi pedem ille incedens posuit. sapientiam\n\n\n\n\n\n\nposse dici; quamquam stulte prorsus istam descriptionem tuam conor\neffringere; nam causam meam nulla plus adiuuat. etenim sapientiam\nnon ipsam ueritatem, sed uiam, quae ad eam ducat, esse dixisti.\nquisquis ergo hac utitur uia, sapientia profecto utitur, et qui sapientia\nutitur, sapiens sit necesse est; sapiens igitur erit ille, qui perfecte\nquaesierit ueritatem, etiamsi ad eam nondum peruenerit. nam\nuia, quae ducit ad ueritatem, nulla, uti opinor, intellegitur melius\nquam diligens inquisitio ueritatis. hac igitur sola uia utens iam iste\nsapiens erit. et nemo sapiens miser; omnis autem homo aut miser\naut beatus: beatum igitur faciet non tantum inuentio, sed ipsa per\nse inuestigatio ueritatis.\nTum ille arridens: Merito mihi, inquit, ista contingunt, dum\naduersario in re non necessaria fidenter assentior; quasi uero ego\nsum magnus definitor aut quidquam in disputando magis superuacaneum\nputo. quis enim modus erit, si ego rursus uelim definiri\nabs te aliquid et rursus eiusdem definitionis uerba et consequentium\nitem singillatim omnia fingens, quod nihil intellegam, definiri\nflagitem? nam quid planissimum non meo iure definiri cogam. si\niure a me sapientiae definitio postulatur? cuius enim uerbi in animis\nnostris apertiorem notionem natura esse uoluit quam sapientiae ? sed\nnescio quo modo, cum mentis nostrae ueluti portum notio ipsa reliquerit\net uerborum sibi quasi uela tetenderit, occurrent statim\ncalumniarum mille naufragia. quam ob rem aut definitio sapientiae\nne requiratur aut iudex noster in eius patrocinium dignetur descendere.\n— Tum ego, cum iam stilum nox impediret et quasi de integro\nmagnum quiddam disserendum uiderem oboriri, in alium diem distuli.\nnam disputare coeperamus sole iam in occasum declinante diesque\npaene totus cum in rebus rusticis ordinandis tum in recensione\nprimi libri Uergilii peractus fuit.\nDeinde mox ut inluxit — ita enim res erant pridie\nconstitutae, ut largum esset otium — statim peragendum negotium\nsusceptum est. tum ego: Heri postulastis, inquam, Trygeti, ut a iudicis\nmunere ad sapientiae patrocinium descenderem, quasi uero\nquemquam in sermone uestro aduersarium sapientia pateretur aut\nullo defendente ita laboraret, ut maius implorare deberet auxilium.\nnam neque inter uos aliud quaerendum natum est quam quid sit\nsapientia — in quo eam uestrum neuter oppugnat, quia uterque\ndesiderat — neque si tu in definienda sapientia defecisse te putas,\npropterea reliqua defensio sententiae tuae tibi deserenda est. itaque\na me nihil aliud habebis quam definitionem sapientiae, quae nec mea\nnec noua est, sed et priscorum hominum et quam uos miror non recordari.\nnon enim nunc primo auditis sapientiam esse\nrerum humanarum diuinarumque scientiam.\nHic Licentius, quem post istam definitionem diu putabam\nquaesiturum esse quod diceret, subiecit statim: Cur ergo non quaeso\nsapientem uocamus flagitiosissimum illum hominem, quem ipsi bene\nnouimus per innumera scorta solere dissolui, Albicerium dico illum,\nqui apud Karthaginem multos annos consulentibus mira quaedam\net certa respondit ? innumerabilia commemorare possem, nisi et apud\neos loquerer, qui experti sunt, et paucis nunc satis sit ad id quod uolo.\nnonne cochlearium — mihi autem dicebat — cum domi non inueniretur,\ntuo iussu percontatus non solum quid quaereretur uerum etiam\nnominatim, cuius res esset et ubi lateret, citissime uerissimeque respondit?\nitem me praesente - omitto illud, quod in eo quod rogabatur\nnihil omnino falsus est, sed cum puer, qui nummos ferebat, certam\neorum partem, cum ad eum pergeremus, furatus esset, omnes\nsibi numerari iussit coegitque illum ante oculos nostros quos\n\n\n\n\n\n\nabstulerat reddere, priusquam omnino ipse aut eosdem nummos uidisset\naut quantum sibi allatum fuerit audisset e nobis.\nQuid, quod doctissimum et clarissimum uirum Flaccianum\nmirari solitum esse abs te accepimus, qui cum de fundo emendo esset\nlocutus, ad illum diuinum rem ita detulit, ut quid egisset, si potis\nesset, ediceret ? atque ille statim non modo negotii genus sed etiam,\nin quo ille uehementer clamabat admirans, ipsum fundi nomen pronuntiauit,\ncum ita esset absurdum, ut uix eius Flaccianus ipse meminisset.\niam illud sine stupore animi non queo dicere, quod amico\nnostro, discipulo tuo, sese uolenti exagitare flagitantique insolenter,\nut diceret, quid secum ipse tacitus uolueret, Uergilii uersum eum\ncogitare respondit. cum ille obstupefactus negare non posset, perrexit\nquaerere, quisnam uersus esset; nec Albicerius, qui grammatici\nscholam uix transiens uidisset aliquando, uersum ipsum securus\net garrulus canere dubitauit. num igitur aut res humanae non erant,\nde quibus ille consulebatur, aut sine rerum diuinarum scientia tam\ncerta consulentibus et uera respondit? at utrumque absurdum est.\nnam et humanae res nihil sunt aliud quam reshominum, ut argentum\nnummi fundus postremo ipsa etiam cogitatio, et res diuinas quis non\nrecte arbitretur esse, per quas homini diuinatio ipsa contingit? sapiens\nergo fuit Albicerius, si sapientiam rerum humanarum diuinarumque\nscientiam illa definitione concedimus.\nHic ille: Primo, inquit, ego scientiam non appello, in\nqua ille, qui eam profitetur, aliquando fallitur. scientia enim non\nsolum conprehensis sed ita conprehensis rebus constat, ut neque in\nea quisquam errare nec quibuslibet aduersantibus inpulsus nutare\ndebeat. unde uerissime a quibusdam philosophis dicitur in nullo\neam posse nisi in sapiente inueniri, qui non modo perfectum habere\ndebet id, quod tuetur ac sequitur, uerum etiam inconcussum tenere.\n\n\n\n\n\n\n\n\nscimus autem illum, quem commemorasti, multa saepe falsa dixisse,\nquod non solum aliis mihi referentibus comperi sed praesens aliquando\nipse percepi. eumne igitur scientem uocem, cum saepe falsa\ndixerit, quem non uocarem, si cunctanter uera dixisset ? hoc me de\naruspicibus et de auguribus et de his omnibus, qui sidera consulunt,\net de coniectoribus dixisse putatote aut aliquem ex hoc genere hominum\nproferte, si potestis, qui consultus numquam de responsis\nsuis dubitauerit, numquam postremo falsa responderit. nam de\nuatibus nihil mihi puto esse laborandum, qui mente loquuntur aliena.\nDeinde res humanas esse ut concedam res hominum, quidquam\ntu existimas nostrum esse, quod no\\'ns uel dare uel eripere casus\npotest ? aut cum rerum humanarum scientia dicitur, ea dicitur, qua\nquisque nouit uel quot uel quales fundos habeamus, quid auri, quid\nargenti, quid denique alienorum carminum cogitemus? illa est humanarum\nrerum scientia, quae nouit lumen prudentiae, temperantiae\ndecus, fortitudinis robur, iustitiae sanctitatem. haec enim sunt,\nquae nullam fortunam metuentes uere nostra dicere audemus;\nquae si Albicerius ille didicisset, numquam, mihi crede, tam luxuriose\ndeformiterque uixisset. quod autem dixit, quem uersum uolueret\nanimo ille, quo consulebatur, neque hoc puto inter res nostras esse\nnumerandum, non quo negem honestissimas disciplinas ad possessionem\nquandam nostri animi pertinere, sed quia uersum alienum\netiam inperitissimis canere ac pronuntiare concessum est. ideo\ntalia cum in memoriam nostram incurrerint, non mirum, si sentiri\npossunt ab huius aeris animalibus quibusdam uilissimis, quos daemonas\nuocant, a quibus nos superari acumine ac subtilitate sensuum\nposse concedo, ratione autem nego, atque id fieri nescio quo modo\nsecretissimo atque a nostris sensibus remotissimo. non enim, si\nmiramur apiculam melle posito nescio qua sagacitate, qua hominem\n\n\n\n\nuincit, undeunde aduolare, ideo eam nobis praeponere aut saltem\ncomparare debemus.\nItaque uellem magis iste Albicerius ab eo, qui discere cuperet,\ninterrogatus ipsa metra docuisset uel coactus a quopiam consultorum\nde re sibi statim proposita uersus proprios cecinisset.\nquod eundem Flaccianum saepe dixisse soles commemorare, cum\nillud diuinationis genus magna mentis altitudine derideret atque\ndespiceret idque nescio cui abiectissimae animulae—sic enim dice bat\n— tribueret, quo ille quasi spiritu admonitus uel inflatus haec respondere.solitus\nesset. quaerebat enim uir ille doctissimus ab his, qui\ntalia mirarentur, num grammaticam uel musicam uel geometricam\nposset Albicerius docere. quis autem illum nosset et non istorum\nomnium imperitissimum fateretur ? quam ob rem ad extremum hortabatur,\nut animos suos hi, qui talia didicissent, illi diuinationi\nsine dubitatione praeferrent darentque operam his disciplinis instruere\natque adminiculare suam mentem, quibus aeriam istam inuisibilium\nanimantium naturam transilire et eam supereuolare contingeret.\nIam res diuinae cum omnibus concedentibus meliores augustioresque\nmulto quam humanae sint, quo pacto eas ille adsequi\npoterat, qui quid esset ipse nesciebat, nisi forte existimans sidera,\nquae cotidie contemplamur, magnum quiddam esse in conparatione\nuerissimi et secretissimi dei, quem raro fortasse intellectus, sensus\nautem nullus attingit? haec autem praesto sunt oculis nostris. nec\nista igitur sunt illa diuina, qualia se sola scire sapientia profitetur;\ncetera autem, quibus isti nescio qui diuinantes uel ad uanam iactantiam\nuel ad quaestum abutuntur, prae sideribus profecto uiliora\nsunt. non igitur Albicerius rerum humanarum ac diuinarum\n\n\n\n\n\n\nscientiae particeps fuit frustraque abs te isto modo definitio nostra temptata\nest. postremo cum quidquid praeter res humanas atque diuinas\nest, nos uilissimum ducere et omnino contemnere oporteat, quaero,\nin quibus rebus quaerat tuus ille sapiens ueritatem. — In diuinis,\nait ille; nam uirtus etiam in homine sine dubitatione diuina est. —\nHas igitur Albicerius iam sciebat, quas tuus sapiens semper inquiret\n? — Tum Licentius: Diuinas, ait, et ille nouerat, sed non eas, quae\na sapiente quaerendae sunt. quis enim non euertat omnem loquendi\nconsuetudinem, si ei diuinationem concedat, adimat res diuinas, e\nquibus diuinatio nominata est? quare illa uestra definitio, nisi fallor,\nnescio quid aliud, quod ad sapientiam non pertineret, inclusit.\nTum Trygetius: Definitionem istam, inquit, defendet, si libebit,\nille qui protulit. nunc mihi tu responde, ut tandem ad id quod\nagitur ueniamus. — Istic sum, inquit ille. — Dasne, ait, Albicerium\nscisse uerum? — Do, inquit. — Melior igitur tuo sapiente. — Nullo\nmodo, ait ille; nam quod genus ueri sapiens requirit, non solum ille\ndelirus ariolus sed ne ipse quidem sapiens, dum in hoc corpore uiuit,\nadsequitur. quod tamen tantum est, ut multo sit praestabilius\nhoc semper quaerere quam illud aliquando inuenire. — Necesse\nest, ait Trygetius, ut mihi in angustiis definitio illa subueniat. quae\nsi propterea tibi uitiosa uisa est, quia complexa est eum, quem non\npossumus uocare sapientem, quaero, utrum eam probes, si sapientiam\nrerum humanarum diuinarumque scientiam dicamus, sed earum,\nquae ad beatam uitam pertineant. — Est, inquit ille, et ista sapientia\net non sola. unde superior definitio inuasit alienum, haec\nautem proprium deseruit; quare illa auaritiae, ista stultitiae coargui\npotest. etenim ut iam ipse explicem definitione quod sentio, sapientia\nmihi uidetur esse rerum humanarum et diuinarum, quae ad beatam\nuitam pertineant, non scientia solum sed etiam diligens\n\n\n\n\ninquisitio. quam descriptionem si partiri uelis, prima pars, quae scientiam\ntenet, dei est, haec autem, quae inquisitione contenta est,\nhominis. illa igitur deus, hac autem homo beatus est. — Tum ille:\nMiror, inquit, sapientem tuum quomodo asseris frustra operam consumere.\n— Quomodo, inquit Licentius, frustra operam consumere,\ncum tanta mercede conquirat? nam hoc ipso, quo quaerit, sapiens\nest, et quo sapiens, eo beatus, cum ab omnibus inuolucris corporis\nmentem quantum potest euoluit et se ipsum in semet ipsum colligit,\ncum se non permittit cupiditatibus laniandum, sed in se atque in\ndeum semper tranquillus intenditur, ut et hic, quod beatum esse\nsupra inter nos conuenit, ratione perfruatur et extremo die uitae\nad id quod concupiuit adipiscendum reperiatur paratus fruaturque\nmerito diuina beatitudine, qui humana sit ante perfruitus.\nTum ego, cum Trygetius quid sit respondendum diu\nquaereret: Non puto, inquam, Licenti, etiam huic argumenta defutura,\nsi eum otiose quaerere permittamus. quid enim ei quouis loco\ndefuit ad respondendum ? nam primo ipse intulit, quoniam de beata\nuita quaestio nata est et beatum solum necesse est esse sapientem,\nsi quidem stultitia etiam stultorum iudicio misera est, perfectum\nsapientem esse debere, non autem perfectum esse qui adhuc uerum\nquid sit inquirit, unde ne beatum quidem. cui loco tu cum molem\nauctoritatis obiceres, modeste aliquantum Ciceronis nomine perturbatus\ntamen se statim erexit et generosa quadam contumacia in\nuerticem libertatis exsiluit rursumque arripuit quod erat de manibus\nuiolenter excussum quaesiuitque abs te, utrum tibi perfectus qui\nadhuc quaereret uideretur, ut, si fatereris non esse perfectum, ad\ncaput recurreret demonstraretque, si posset, per illam definitionem\nperfectum esse hominem, qui secundum legem mentis uitam\n\n\n\n\ngubernaret, ac per hoc beatum nisi perfectum esse non posse. quo te laqueo\ncum expedisses cautius, quam putabam, et perfectum hominem esse\ndiceres inquisitorem diligentissimum ueritatis ipsaque illa definitione,\nqua beatam uitam illam demum esse dixeramus, quae secundum\nrationem ageretur, tu praefidentius apertiusque pugnasses, ille\ntibi plane reposuit; nam occupauit praesidium tuum, unde pulsus\nomnino summam rerum amiseras, ni te indutiae reparassent. ubi\nenim arcem locauerunt Academici, quorum tueris sententiam, nisi\nin erroris definitione? quae tibi nisi noctu fortasse per somnium rediret\nin mentem, iam quid responderes non habebas, cum in exponenda\nCiceronis sententia id ipsum tu ipse ante commemoraueris.\ndeinde uentum est ad definitionem sapientiae, quam cum tanta calliditate\nlabefactare conareris, ut tua furta nec ipse auxiliator tuus\nAlbicerius fortasse comprehenderet, quanta tibi uigilantia, quantis\nuiribus restitit, quam te paene inuoluit atque depressit, nisi te\npostremo tua definitione noua tutareris diceresque humanam esse\nsapientiam inquisitionem ueritatis, ex qua propter animi tranquillitatem\nbeata uita contingeret! huic iste sententiae non respondebit,\npraesertim si in proroganda diei uel parte, quae restat, reddi sibi\ngratiam postulabit.\nSed, ne longum faciamus, iam, si placet, sermo iste claudatur,\nin quo immorari etiam superfluum puto. tractata enim res est pro\nsuscepto negotio satis; quae post pauca omnino posset uerba finiri.\nnisi exercere uos uellem neruosque uestros et studia, quae mihi\nmagna cura est, explorare. nam cum instituissem uos ad quaerendam\nueritatem magno opere hortari, coeperam ex uobis quaerere, quantum\nin ea momenti poneretis; omnes autem posuistis tantum, ut\nplus non desiderem. nam cum beati esse cupiamus, siue id fieri\nnon potest nisi inuenta siue non nisi diligenter quaesita ueritate,\n\n\n\n\npostpositis ceteris omnibus rebus nobis, si beati esse uolumus, perquirenda\nest. quam ob rem iam istam, ut dixi, disputationem terminemus\net relatam in litteras mittamus, Licenti, potissimum patri\ntuo. cuius erga philosophiam iam prorsus animum teneo. sed adhuc\nquae admittat quaero fortunam. incendi autem in haec studia uehementius\npoterit, cum te ipsum iam mecum sic uiuere non audiendo\nsolum uerum etiam legendo ista cognouerit. tibi autem, si, ut sentio,\nAcademici placent, uires ad eos defendendos ualidiores para; nam\nillos ego accusare decreui. — Quae cum essent dicta, surreximus.\nSi quam necesse est disciplina atque scientia sapientiae\nuacuum esse non posse sapientem, tam eam necesse esset inuenire,\ndum quaeritur, omnis profecto Academicorum uel calumnia uel pertinacia\nuel peruicacia uel, ut ego interdum arbitror, congrua illi tempori\nratio simul cum ipso tempore et cum ipsius Carneadis Ciceronisque\ncorporibus sepulta foret. sed quia siue uitae huius multis uariisqueiactationibus,Romamaneut\nin eodem teprobas, siue ingeniorum\nquodam stupore uel socordia uel tarditate torpentium siue desperatione\ninueniendi — quia non quam facile oculis ista lux, tam facile\nmentibus sapientiae sidus oboritur — siue etiam, qui error omnino\npopulorum est, falsa opinione inuentae a se ueritatis nec diligenter\nhomines quaerunt, si qui quaerunt, et a quaerendi uoluntate auertuntur,\neuenit, ut scientia raro paucisque proueniat, eoque fit, ut\nAcademicorum arma, quando cum eis ad manus uenitur, nec\n\n\n\n\nmediocribus uiris sed acutis et bene eruditis inuicta et quasi Uulcania\nuideantur. quam ob rem contra illos fluctus procellasque fortunae\ncum obnitendum remis qualiumcumque uirtutum tum in primis\ndiuinum auxilium omni deuotione atque pietate implorandum est,\nut intentio constantissima bonorum studiorum teneat cursum suum,\na quo eam nullus casus excutiat, quominus illam philosophiae tutissimus\niucundissimusque portus accipiat. haec prima tua causa est;\nhinc tibi metuo, hinc te cupio liberari, hinc, si modo dignus sum, qui\nimpetrem, cotidianis uotis auras tibi prosperas orare non cesso;\noro autem ipsam summi dei uirtutem atque sapientiam. quid est\nenim aliud, quem mysteria nobis tradunt dei filium?\nMultum me autem adiuuabis pro te deprecantem, si non nos\nexaudiri posse desperes nitarisque nobiscum et non solum uotis sed\netiam uoluntate atque illa tua naturali mentis altitudine, propter\nquam te quaero, qua singulariterdelector, quam semper admiror, quae\nin te — pro nefas! — illis rerum domesticarum nubibus quasi fulmen\ninuoluitur et multos ac paene omnes latet, me autem et alium uel tertium\nfamiliarissimos tuos latere non potest, qui saepe non solum\nattente audiuimus murmura tua sed etiam nonnulla fulgora fulminibus\npropiora conspeximus. quis enim, ut cetera pro tempore taceam\net unum commemorem, quis, inquam, tam subito umquam tantum\nintonuit tantumque lumine mentis emicuit, ut sub uno fremitu\nrationis et quodam coruscamine temperantiae uno die illa pridie\nsaeuissima penitus libido moreretur? ergo non erumpet aliquando\nista uirtus et multorum desperantium risus in horrorem stuporemque\nconuertet et locuta in terris quasi quaedam futurorum signa\nrursus proiecto totius corporis onere recurret in caelum? ergone\nAugustinus de Romaniano frustra ista dixit? non sinet ille. cui\nme totum dedi, quem nunc recognoscere aliquantum coepi.\nErgo adgredere mecum philosophiam; hic est quidquid\nte anxium saepe atque dubitantem mirabiliter solet mouere. non\nenim metuo aut a socordia morum aut a tarditate ingenio tuo. quis\nte, quando aliquantum respirare concessum est, in sermonibus\nnostris uigilantior, quis acutior apparuit? ego tibi gratiam non repensabo\n? an fortasse paululum debeo ? tu me adulescentulum pauperem\nad studia pergentem et domo et sumtu et, quod plus est,\nanimo excepisti; tu patre orbatum amicitia consolatus es, hortatione\nanimasti, ope adiuuisti; tu in nostro ipso municipio fauore familiaritate\ncommunicatione domus tuae paene tecum clarum primatemque\nfecisti; tu Karthaginem inlustrioris professionis gratia remeantem,\ncum tibi et meorum nulli consilium meum spemque aperuissem,\nquamuis aliquantum illo tibi insito — quia ibi iam docebam\n— patriae amore cunctatus es, tamen ubi euincere adulescentis cupiditatem\nad ea quae uidebantur meliora tendentis nequiuisti, ex dehortatore\nin adiutorem mira beniuolentiae moderatione conuersus\nes. tu necessariis omnibus iter adminiculasti meum; tu ibidem rursus,\nqui cunabula et quasi nidum studiorum meorum foueras, iam\nuolare audentis sustentasti rudimenta; tu etiam, cum te absente\natque ignorante nauigassem, nonnihil suscensens, quod non tecum\ncommunicassem, ut solerem, atque aliud quiduis quam contumaciam\nsuspicans mansisti inconcussus in amicitia nec plus ante oculos\ntuos liberi deserti a magistro quam nostrae mentis penetralia puritasque\nuersata est.\nPostremo quidquid de otio meo modo gaudeo, quod a superfluarum\ncupiditatium uinculis euolaui, quod depositis oneribus\n\n\n\n\n\n\nmortuarum curarum respiro resipisco redeo ad me, quod quaero intentissimus\nueritatem. quod inuenire iam ingredior, quod me ad summum\nipsum modum peruenturum esse confido, tu animasti, tu inpulisti,\ntu fecisti. cuius autem minister fueris, plus adhuc fide concepi\nquam ratione conprehendi. num cum praesens praesenti tibi exposuissem\ninteriores metus animi mei uehementerque ac saepius assererem\nnullam mihi uideri prosperam fortunam, nisi quae otium\nphilosophandi daret, nullam beatam uitam, nisi qua in philosophia\nuiueretur, sed me tanto meorum onere, quorum ex officio meo uita\npenderet, multisque necessitatibus uel pudoris uel ineptae meorum\nmiseriae refrenari, tam magno es elatus gaudio, tam sancto huius\nuitae inflammatus ardore, ut te diceres, si tu ab illarum importunarum\nlitium uinculis aliquo modo eximereris, omnia mea uincula\netiam patrimonii tui mecum participatione rupturum.\nItaque cum admoto nobis fomite discessisses, numquam\ncessauimus inhiantes in philosophiam atque illam uitam, quae inter\nnos placuit atque conuenit, prorsus nihil aliud cogitare atque id constanter\nquidem, sed minus acriter agebamus, putabamus tamen satis\nnos agere. et quoniam nondum aderat ea flamma, quae summa\nnos arreptura erat, illam qualem aestuabamus arbitrabamur esse\nuel maximam, cum ecce tibi libri quidam pleni, ut ait Celsinus, bonas\nres Arabicas ubi exhalarunt in nos, ubi illi flammulae instillarunt\npretiosissimi unguenti guttas paucissimas, incredibile, Romaniane,\nincredibile et ultra quam de me fortasse et tu credis — quid amplius\ndicam? — etiam mihi ipsi de me ipso incredibile incendium concitarunt.\nquis me tunc honor, quae hominum pompa, quae inanis\n\n\n\n\n\n\nfamae cupiditas, quod denique huius mortalis uitae fomentum atque\nretinaculum commouebat? prorsus totus in me cursim redibam.\nrespexi tamen, confitebor, quasi de itinere in illam religionem, quae\npueris nobis insita est et medullitus inplicata; uerum autem ipsa\nad se nescientem rapiebat. itaque titubans properans haesitans arripio\napostolum Paulum. neque enim uere, inquam, isti tanta potuissent\nuixissentque ita, ut eos uixisse manifestum est, si eorum litterae\natque rationes huic tanto bono aduersarentur. perlegi totum intentissime\natque castissime.\nTunc uero quantulocumque iam lumine adsperso tanta\nse mihi philosophiae facies aperuit, ut non dicam tibi, qui eius incognitae\nfame semper arsisti, sed si ipsi aduersario tuo, quo nescio\nutrum plus exercearis quam inpediaris, eam demonstrare potuissem,\nne ille et Baias et amoena pomeria et delicata nitidaque conuiuia et domesticos\nhistriones, postremo quidquid eum acriter commouet in\nquascumque delicias abiciens et relinquens ad huius pulchritudinem\nblandus amator et sanctus mirans anhelans aestuans aduolaret.\nhabet enim et ille, quod confitendum est, quoddam decus animi uel\npotius decoris quasi sementem, quod erumpere in ueram pulchritudinem\nnitens tortuose ac deformiter inter scabra uitiorum et inter opinionum\nfallacium dumeta frondescit; tamen non cessat frondescere\net paucis acute ac diligenter in densa intuentibus, quantum sinitur,\neminere. inde est illa hospitalitas, inde in conuiuiis multa humanitatis\ncondimenta, inde ipsa elegantia nitor mundissima facies rerum\nomnium et undique cuncta perfundens adumbratae uenustatis urbanitas.\nPhilocalia ista uulgo dicitur. ne contemnas nomen hoc\nex uulgi nomine. nam philocalia et philosophia prope similiter cognominatae\nsunt et quasi gentiles inter se uideri uolunt et sunt. quid\nest enim philosophia? amor sapientiae. quid philocalia? amor pulchritudinis.\nquaere de Graecis. quid ergo sapientia ? nonne ipsa uera\nest pulchritudo ? germanae igitur istae prorsus et eodem parente\nprocreatae; sed illa uisco libidinis detracta caelo suo et inclusa cauea\npopulari uiciniam tamen nominis tenuit ad commonendum aucupem,\nne illam contemnat. hanc igitur sine pinnis sordidatam et egentem\nuolitans libere soror saepe agnoscit, sed raro liberat; non enim\nphilocalia ista unde genus ducat, agnoscit nisi philosophia. quam totam\nfabulam — nam subito Aesopus factus sum — Licentius tibi\ncarmine suauius indicabit; poeta est enim paene perfectus. ergo ille,\nsi ueram pulchritudinem, cuius falsae amator est, sanatis renudatisque\npaululum oculis possit intueri, quanta uoluptate philosophiae\ngremio se inuolueret? quomodo ibi te cognitum sicut uerum fratrem\namplecteretur? miraris haec et forsitan rides. quid, si haec explicarem,\nut uolebam ? quid, si saltem uox, si adhuc facies uideri a te non\npotest, ipsius philosophiae posset audiri? mirareris profecto, sed\nnon rideres, non desperares. crede mihi, de nullo desperandum est,\nde talibus autem minime; omnino sunt exempla. facile euadit, facile\nreuolat hoc genus auium multis inclusis multum mirantibus.\nSed ad nos redeam. nos, inquam, Romaniane, philosophemur;\nreddam tibi gratiam, filius tuus coepit philosophari. ego eum reprimo,\nut disciplinis necessariis prius excultus uigentior et firmior insurgat.\nquarum te ne metuas expertem, si bene te noui, auras tibi liberas\ntantum opto. nam de indole quid dicam? utinam non tam rara esset\n\n\n\n\n\n\nin hominibus, quam certa est in te! restant duo uitia et impedimenta\ninueniendae ueritatis, a quibus tibi non multum timeo; timeo\ntamen, ne te contemnas atque inuenturum esse desperes, aut certe,\nne inuenisse te credas. quorum primum si tamen inest, ista tibi\nfortasse disputatio detrahet. saepius enim suscensuisti Academicis\neo quidem grauius, quo minus eruditus esses, eo libentius, quod\nueritatis amore inliciebaris. itaque iam cum Alypio te fautore confligam\net tibi facile persuadebo quod uolo, probabiliter tamen; nam ipsum\nuerum non uidebis, nisi in philosophiam totus intraueris. illud\nautem alterum, quod te fortasse aliquid inuenisse praesumis, quamuis\na nobis iam quaerens dubitansque discesseris, tamen, si quid superstitionis\nin animum reuolutum est, eicietur profecto, uel cum tibi\naliquam inter nos disputationem de religione misero uel cum praesens\ntecum multa contulero.\nEgo enim nunc aliud nihil ago, quam me ipse purgo a uanis\nperniciosisque opinionibus. itaque non dubito melius mihi esse quam\ntibi. unum tantum est, unde inuideam fortunae tuae, quod solus\nfrueris Luciliano meo. an et tu inuides, quia dixi \\'meo\\' ? sed quid\ndixi aliud quam tuo et omnium, quicumque unum sumus ? de quo\ntamen ut subuenias desiderio meo, quid te rogem? aut te ipse\npromereor? tantum scis, quia debes. sed nunc ambobus dico: cauete,\nne quid uos nosse arbitremini, nisi quod ita didiceritis saltem, ut\nnostis unum duo tria quattuor simul collecta in summa fieri decem.\nsed item cauete, ne uos philosophia ueritatem aut non cognituros\naut nullo modo ita posse cognosci arbitremini. nam mihi uel potius\nilli credite, qui ait: quaerite et inuenietis, nec cognitionem\ndesperandam esse et manifestiorem futuram, quam sunt illi\n\n\n\n\n\n\nnumeri. nunc ad propositum ueniamus. iam enim sero coepi metuere,\nne hoc principium modum excederet. et non est leue. nam modus\nprocul dubio diuinus est, sed fefellerit, cum dulciter ducit. ero\ncautior. cum sapiens fuero.\nPost pristinum sermonem, quem in primum librum\ncontulimus, septem fere diebus a disputando fuimus otiosi, cum tres\ntamen Uergilii libros post primum recenseremus atque, ut in tempore\ncongruere uidebatur. tractaremus. quo tamen opere Licentius\nin poeticae studium sic inflammatus est, ut aliquantum mihi etiam\nreprimendus uideretur. iam enim ab hac intentione ad nullam se rem\ndeuocari libenter ferebat. tandem tamen ad retractandam quam distuleramus\nde Academicis quaestionem cum a me, quantum potui.\nlumen philosophiae laudaretur, non inuitus accessit. et forte dies ita\nserenus effulserat, ut nulli prorsus rei magis quam serenandis animis\nnostris congruere uideretur. maturius itaque solito lectos reliquimus\npaulumque cum rusticis egimus quod tempus urgebat. - Tum Alypius:\nAntequam uos. inquit, audiam de Academicis disputantes.\nuolo mihi legatur sermo ille uester, quem dicitis me absente perfectum;\nnon enim possum aliter, cum inde huius disceptationis occasio\nnata, sit in audiendis uobis bis non aut errare aut certe laborare. — Quod\ncum factum esset et in eo paene totum antemeridianum tempus\nconsumtum uideremus, redire ab agro, qui deambulantes nos acceperat,\ndomum instituimus. — Et Licentius: Quaeso, inquit. ante\nprandium mihi breuiter totam Academicorum sententiam exponendo\nrepetere ne graueris, ne quid in ea me fugiat, quod pro partibus\nmeis sit. — Faciam, inquam, et eo libentius, quo de hac re cogitans\nparum prandeas. — Ne, inquit ille, istinc securus sis; nam\net multos et maxime patrem meum saepe animaduerti eo edaciorem,\nquo refertior curis esset. deinde tu quoque de istis metris\ncogitantem non sic expertus es, ut cura mea mensa secura sit. quod\n\n\n\n\nquidem apud me ipsum mirari soleo; quid enim sibi uult. quod tunc\nprimum pertinacius appetimus. cum in aliud intendimus animum?\naut quis est, qui manibus et dentibus nostris occupatis nobis\nnimis imperiosus fit? — Audi potius, inquam. de Academicis quod\nrogaueras, ne te metra ista uoluentem non solum in l\\'pulis sine metro\nsed etiam in quaestionibus patiar. si quid autem pro mea parte\noccultabo, prodet Alypius. — Bona fide tua opus est, inquit Alypius;\nnam si metuendum est, ne aliquid occultes, a me deprehendi posse\ndifficile arbitror cum, a quo me ista didicisse nullus qui me nouit\nignorat, praesertim cum in prodendo uero non magis uictoriae quam\nanimo tuo consulturus sis.\nAgam, inquam. bona fide, quoniam de iure praescribis.\nnam et Academicis placuit nec homini scientiam posse contingere\nearum dumtaxat rerum, quae ad philosophiam pertinent — nam\ncetera curare se Carneades negabat — et tamen hominem posse esse\nsapientem sapientisque totum munus, ut abs te quoque, Licenti, illo\nsermone dissertum est, in conquisitione ueri explicari: ex quo confici,\nut nulli etiam rei sapiens adsentiatur; erret enim necesse est,\nquod sapienti nefas est, si a adsentiatur rebus incertis. et omnia incerta »\nesse non dicebant solum uerum etiam copiosissimis rationibus adfirmabant.\nsed uerum non posse comprehendi ex illa Stoici Zenonis\ndefinitione arripuisse uidebantur, qui ait id uerum percipi posse,\nquod ita esset animo inpressum ex eo, unde esset, ut esse non posset\nex eo, unde non esset. quod breuius pLaniusque sic dicitur. his\nsignis uerum posse conprehendi, quae signa non potest habere quod\nfalsum est. hoc prorsus non posse inueniri uehementissime ut conuincerent\nincubuerunt. inde dissensiones philosophorum. inde\nsensuum fallaciae, inde somnia furoresque, inde pseudomenoe et\n\n\n\n\n\n\nsoritae in illius causae patrocinio uiguerunt. et cum ab eodem Zenone\naccepissent nihil esse turpius quam opinari, confecerunt callidissime,\nut, si nihil percipi posset et esset opinatio turpissima, nihil umquam\nsapiens approbaret.\nHinc eis inuidia magna conflata est; uidebatur enim esse\nconsequens, ut nihil ageret qui nihil adprobaret. unde dormientem\nsemper et officiorum omnium desertorem sapientem tuum Academici\ndescribere uidebantur, quem nihil adprobare censebant. hic illi\ninducto quodam probabili, quod etiam ueri simile nominabant, nullo\nmodo cessare sapientem ab officiis asserebant, cum haberet quid\nsequeretur, ueritas autem siue propter naturae tenebras quasdam\nsiue propter similitudinem rerum uel obruta uel confusa latitaret,\nquamuis et ipsam refrenationem et quasi suspensionem assensionis\nprorsus magnam actionem sapientis esse dicebant. uideor mihi\nbreuiter totum, ut uoluisti, exposuisse nihilque recessisse a praescriptione,\nAlypi, tua, id est egisse, ut dicitur, bona fide. si enim aliquid\nuel non ita, ut est, dixi uel forte non dixi, nihil uoluntate a me factum\nest. bona ergo fides est ex animi sententia. homini enim\nhomo falsus docendus, fallax cauendus debet uideri, quorum prius\nmagistrum bonum, posterius discipulum cautum desiderat.\nTum Alypius: Gratum, inquit, habeo, cum et Licentio a te\nsatisfactum est et me onere inposito releuasti. non enim magis tibi\nuerendum erat, ne quid explorandi mei causa minus a te diceretur\n- nam alio modo qui fieri poterat? — quam mihi, si in quoquam te\nprodere fuisset necesse. quare faxis, ut illud quod deest non tam\npercontationi quam ipsi percontanti de differentia nouae ac ueteris\nAcademiae ne te pigeat exponere. — Prorsus. inquam, fateor, piget.\nquare beneficium dederis — nam hoc quod commemoras ad rem\n\n\n\n\n\n\nmaxime pertinere negare non possum — si me paululum conquiescente\napud me distinguere ista nomina et causam nouae Academiae\naperire uolueris. — Crederem, inquit, me quoque a prandio te\nauocare uoluisse, ni et magis a Licentio territum dudum putarem\net eius postulatio ita nobis praescripsisset, ut ei ante prandium\nquidquid huius inuolutionis esset expediretur. — Et cum reliqua\ndicere tenderet, mater nostra — nam domi iam eramus — ita nos\ntrudere in prandium coepit, ut uerba faciendi locus non esset.\nDeinde, cum tantum alimentorum accepissemus, quantum\ncompescendae fami satis esset. ad pratum regressis nobis Alypius:\nPaream, inquit, sententiae tuae nec ausim recusare. si enim\nnihil me fugerit, gratabor cum doctrinae tuae tum etiam memoriae\nmeae. at si in quoquam fortasse aberrauero, recurabis id, ut deinceps\nhuius modi delegationem non pertimescam. nouae Academiae discidium\nnon tam contra ueterem conceptum quam contra Stoicos\narbitror esse commotum. nec uero discidium putandum, si quidem\na Zenone inlatam nouam quaestionem dissolui discutique oportebat.\nnam de non percipiendo quamuis nullis conflictationibus agitata,\nincolens tamen etiam ueterum Academicorum mentes sententia\nnon inpudenter existimata est. quod etiam ipsius Socratis Platonisque\nac reliquorum ueterum auctoritate probatu facile est, qui se\nhactenus crediderunt posse ab errore defendi, si se assensioni non\ntemere commisissent, quamuis propriam de hac re disputationem in\nscholas suas non introduxerint nec ab illis enucleate aliquando quaesitum\nsit, percipi necne ueritas possit. quod cum Zeno rude ac\nnouum intulisset contenderetque nihil percipi posse, nisi quod\nuerum ita esset, ut dissimilibus notis a falso discerneretur, neque\nopinationem subeundam esse sapienti atque id Arcesilas audiret,\nnegauit huius modi quidquam posse ab homine reperiri neque illi\n\n\n\n\n\n\n\n\nopinionis naufragio sapientis committendam esse uitam. unde\netiam conclusit nulli rei esse adsentiendum.\nUerum cum ita res se habeat, ut uetus Academia magis\naucta quam oppugnata uideretur, extitit Philonis auditor Antiochus,\nqui. ut nonnullis uisus est, gloriae cupidior quam ueritatis in simultatem\nadduxit Academiae utriusque sententias. dicebat enim rem\ninsolitam et ab opinione ueterum remotissimam Academicos nouos\nconatos inducere. in quam rem ueterum physicorum aliorumque\nmagnorum philosophorum inplorabat fidem ipsos etiam Academicos\noppugnans, qui se ueri simile contenderent sequi, cum ipsum uerum\nse ignorare faterentur, multaque argumenta collegerat, quibus nunc\nsupersedendum arbitror, nihil tamen magis defendebat quam percipere\nposse sapientem. hanc puto inter Academicos nouos ac ueteres\ncontrouersiam fuisse. quae si secus se habet, ut Licentium plenissime\ninformes pro utroque postulauerim. si uero ita est, ut dicere potui.\nsusceptam disputationem peragite.\nTum ego: Quamdiu, inquam, Licenti, in isto nostro\nlongiore quam putabam sermone conquiescis ? audisti, qui sint\nAcademici tui? — At ille uerecunde adridens et aliquantum hac\ncompellatione turbatior: Paenitet me, inquit, tanto opere adfirmasse\ncontra Trygetium beatam uitam in ueritatis inquisitione\nconsistere. nam me ista quaestio ita perturbat, ut uix non miser\nsim, qui certe uobis, si quid humanitatis geritis, uideor miserandus.\nsed quid me ipse ineptus crucio? aut quid exhorreo tanta causae\nbonitate subnixus? prorsus non cedam nisi ueritati. — Placentne.\ninquam, tibi noui Academici ? — Plurimum, inquit. — Ergo uerum\ntibi uidentur dicere? — Tum ille cum iam esset assensurus arrisione\nAlypii cautior factus haesit aliquantum et deinde: Repete, inquit,\nrogatiunculam. —Verumnc, inquam, tibi uidentur Academici dicere?\n\n\n\n\n— Et rursus cum diu tacuisset: Utrum, ait, uerum sit, nescio; pro\nbabile est tamen. neque enim plus uideo quod sequar. — Probabil\ninquam, scisne ab ipsis etiam ueri simile nominari? — Ita, inquit\nuidetur. — Ergo, inquam, ueri similis est Academicorum sententia.\n— Ita, inquit. — Quaeso attende, inquam, diligentius. si quisquam\nfratrem tuum uisum patris tui similem esse affirmet ipsumque tuum\npatrem non nouerit, nonne tibi insanus aut ineptus uidebitur? —\nEt hic diu tacuit; tum ait: Non mihi hoc uidetur absurdum.\nCui ego cum respondere coepissem: Expecta, inquit, quaeso\npaululum. ac post arridens: Dic mihi, ait, oro te, iamne certus es\nde uictoria tua ? — Tum ego: Fac me, inquam, certum esse; non ideo\ntamen tu causam tuam debes deserere, praesertim cum haec inter\nnos disputatio suscepta sit exercendi tui causa et ad elimandum\nanimum prouocandi. — Numquidnam, inquit, aut Academicos legi\naut tot disciplinis eruditus sum, quibus tu ad me instructus aduentas?\n— Academicos, inquam, nec illi legerant, a quibus primo sententia\nista defensa est. eruditio autem disciplinarumque copia si te deficit,\nnon usque adeo tamen ingenium tuum esse debet inualidum, ut\nnullo facto impetu paucissimis uerbis meis rogationibusque succumbas.\nillud enim iam uereri coepi, ne tibi citius quam uolo succedat\nAlypius, quo aduersario non ita securus deambulabo. — Ergo utinam,\ninquit ille, iam uincar, ut aliquando uos audiam disserentes\net, quod plus est, uideam, quo mihi spectaculo nihil potest felicius\nexhiberi. nam quoniam placuit uobis ista fundere potius quam effundere,\nsi quidem ore prorumpentia stilo excipitis nec in terram, ut dicitur,\ncadere sinitis, legere etiam uos licebit; sed nescio quo modo,\ncum admouentur oculis idem ipsi, quos inter sermo caeditur, bona\ndisputatio si non utilius, at certe laetius perfundit animum,\nGratum habemus, inquam; sed repentina ista gaudia tua\ntemere illam sententiam euadere coegerunt, qua dixisti nullum tibi\nspectaculum exhiberi posse felicius. quid, si enim patrem illum tuum.\nquo profecto nemo philosophiam est post tam longam sitim hausturus\nardentius, nobiscum ista quaerentem ac disserentem uidebis. cum\nego me fortunatiorem numquam putabo, quid te tandem sentire\nac dicere conuenit? — Hic uero ille aliquantum lacrimauit et, ubi\nloqui potuit, porrecta manu caelum suspiciens: Et quando ego, inquit,\ndeus, hoc uidebo? sed nihil est de te desperandum. — Hic cum\npaene omnes ab intentione disputationis dimitti in lacrimas coepissemus,\nobluctans mecum et uix me colligens: Age potius. inquam,\net in uires tuas redi, quas ut congereres undeunde posses patronus\nAcademiae futurus, longe ante monueram. non opinor ideo, ut modo\nante tubam tremor occupet artus\naut ut uisendae alienae pugnae desiderio tam cito te optes esse captiuum.\n— Hic Trygetius, ubi satis attendit iam uultus nostros\nserenatos: Quidni iste optet, inquit, homo tam sanctus, ut hoc ei\ndeus ante uota concesserit? crede iam, Licenti; nam qui non inuenis\nquid respondeas, et adhuc ut uincare optas, paruae fidei mihi\nuideris. — Arrisimus. — Tum Licentius: Loquere beatus, inquit.\nnon inueniendo uerum, sed certe non quaerendo.\nQua hilaritate adulescentulorum cum essemus laetiores:\nAttende, inquam, rogationem et in uiam firmior et ualentior redi,\nsi potes. — En adsum, inquit, quantum possum. quid enim. si ille\nfratris mei uisor fama compertum habeat cum esse similem patris,\npotest insanus aut ineptus esse, si credit? — Stultusne, inquam,\nsaltem dici potest? — K on continuo, inquit, nisi se id scire\n\n\n\n\n\n\ncontenderit. nam si ut probabile sequitur quod crebra fama iactauit,\nnullius temeritatis argui potest. — Tum ego: Rem ipsam paulisper\nconsideremus et quasi ante oculos constituamus. ecce fac illum nescio\nquem hominem, quem describimus, esse praesentem; aduenit alicunde\nfrater tuus. ibi iste: cuius hic puer filius? respondetur: cuiusdam\nRomaniani. at hic: quam patris similis est! quam non temere hoc\nad me fama detulerat! hic tu uel quis alius: nosti enim Romanianum,\nbone homo ? non noui, inquit; tamen similis eius mihi uidetur.\npoteritne quisquam risum tenere? — Nullo modo, inquit. — Ergo,\ninquam, quid sequatur uides. — Iam dudum, inquit, uideo. sed tamen\nipsam conclusionem abs te audire uolo; oportet enim alere incipias\nquem cepisti. — Quidni, inquam, concludam ? ipsa res clamat similiter\nridendos esse Academicos tuos, qui se in uita ueri similitudinem\nsequi dicunt, cum ipsum uerum quod sit ignorent.\nTum Trygetius: Longe mihi, inquit, uidetur dissimilis\nAcademicorum cautio ab huius quem descripsistis ineptia.\nilli enim rationibus assequuntur quod dicunt esse ueri simile, iste\nautem ineptus famam secutus est, cuius auctoritate nihil est uilius.\n— Quasi uero, inquam, non esset ineptior, si diceret: patrem quidem\neius minime noui nec fama comperi, quam sit similis patri; sed mihi\ntamen similis uidetur. — Ineptior certe, inquit. sed quorsum ista?\n— Quia tales, inquam, sunt qui dicunt: uerum quidem non nouimus,\nsed hoc quod uidemus eius quod non nouimus simile est. —\nProbabile, inquit, illi dicunt. — Cui ego: Quomodo istuc dicis? an\nnegas eos ueri simile dicere? — Et ille: Ego, inquit, ob hoc dicere\nuolui, ut illam similitudinem excluderem. uidebatur enim mihi fama\ninprobe inruisse in quaestionem uestram, cum Academici ne oculis\n\n\n\n\nquidem credant humanis, nedum famae mille quidem, ut poetae\nfingunt, sed monstrosis tamen luminibus. nam quis ego tandem sum\nAcademiae defensor? an in quacstione ista inuidetis securitati\nmeae? en habes Alypium, cuius aduentus nobis quaeso ferias\ndederit, quem te iam dudum non frustra formidare arbitremur.\nTum facto silentio oculos ambo in Alypium contulerunt.\ntum ille: Uellem quidem, inquit, ut meae uires patiuntur, auxiliari\naliquatenus partibus uestris, nisi mihi omen uestrum terrori esset.\nsed hanc formidinem, ni me spes fefellerit, facile fugem. simul enim\nsolatur me, quod praesens Academicorum oppugnator onus Trygetii\nuicti paene subierit, et nunc cur. uictorem uestra confessione\nprobabile est. illud magis uereor, ue et deserti officii neglegentiam\net inuasi inpudentiam deuitare non possim. non enim uos oblitos\ncredo iudicis mihi munus fuisse delatum. — Hic Trygetius: Illud.\ninquit, aliud, hoc autem aliud est; quare quaesumus, ut te aliquando\npatiare priuatum. — Ne rennuerim, ait, nc, cum inpudentiam\nuel neglegentiam uitare cupio, in superbiae, quo uitio nihil est\ninmanius, laqueos incidam, si honorem mihi a nobis concessum diutius\nquam permittitis teneam.\nProinde uelim mihi exponas, bone accusator Acadcmicorum,\nofficium tuum, id est, in quorum defensione hos\noppugnes. metuo enim, ne Academicos refellens Academicum te\nprobare uelis. — Accusatorum. inquam, ut opinor, duo\ngenera esse bene nosti. si enim a Cicerone modestissime\ndictum est ita cum esse Uerris accusatorem, ut Siculorum\ndefensor esset, propterea necesse est eum, qui aliquem accuset.\nhabere alterum, quem defendat. — Et ille: Saltem habesne\ntu quidquam, in quo sententia tua iam fundata constiterit ?\n— Facile est, inquam. huic rogationi respondere mihi praesertim.\n\n\n\n\n\n\ncui repentina non est; iam hoc totum mecum egi et diu multumque\nuersaui animo. quam ob rem audi, Alypi, quod, ut arbitror, iam optime\nscis: non ego istam disputationem disputandi gratia susceptam\nuolo. satis sit quod cum istis adulescentibus prolusimus, ubi libenter\nnobiscum philosophia quasi iocata est. quare auferantur de manibus\nnostris fabellae pueriles. de uita nostra de moribus de animo\nres agitur, qui se superaturum inimicitias omnium fallaciarum et\nueritate conprehensa quasi in regionem suae originis rediens triumphaturum\nde libidinibus atque ita temperantia uelut coniuge accepta\nregnaturum esse praesumit securior rediturus in caelum. uides\nquid dicam. tollamus iam cuncta ista de medio\narma acri facienda uiro;\nnec quidquam mmus semper optau. quam inter eos, qui secum multum\nuixerunt multumque sermocinati sunt, oriri aliquid, unde nouus\nquasi conflictus exsurgat. sed propter memoriam, quae infida\ncustos est excogitatorum, referri in litteras uolui, quod internos saepe\npertractauimus, simul ut isti adulescentes et in haec attendere\ndiscerent et aggredi ac subire temtarent.\nTune ergo nescis nihil me certum adhuc habere quod sentiam,\nsed ab eo quaerendo Academicorum argumentis atque disputationibus\nimpediri? nescio quo enim modo fecerunt in animo quandam\nprobabilitatem — ut ab eorum uerbo nondum recedam — quod\nhomo uerum inue.nire non possit; unde piger et prorsus segnis effectus\neram nec quaerere audebam, quod acutissimis ac doctissimis\nuiris inuenire non licuit. nisi ergo prius tam mihi persuasero uerum\nposse inueniri, quam sibi illi non posse persuaserunt, non audebo\nquaerere nec habeo aliquid, quod defendam. itaque istam\n\n\n\n\n\n\ninterrogationem remoue, si placet; potius discutiamus inter nos, quam\nsagaciter possumus, utrumnam possit uerum inueniri. et pro parte\nmea uideor mihi habere iam multa, quibus contra rationem Academicorum\nniti molior; inter quos et me modo interim nihil distat,\nnisi quod illis probabile uisum est non posse inueniri ueritatem, mihi\nautem inueniri posse probabile est. nam ignoratio ueri aut mihi. si\nilli fingebant, peculiaris est aut certe utrisque communis.\nTum Alypius: Iam, inquit, securus incedam; uideo enim\nte non tam accusatorem quam adiutorem fore. itaque ne longius\nabeamus, uideamus quaeso prius, ne per hanc quaestionem, in qua\nsuccessisse uideor his, qui tibi cesserunt, in uerbi controuersiam\ndecidamus, quod te ipso insinuante et auctoritate illa Tulliana\nturpissimum esse saepe confessi sumus. cum enim, ni fallor, Licentius\nplacuisse sibi diceret de probabilitate Academicorum sententiam,\nsubiecisti, quod ille haud dubie confirmauit, sciretne hanc\nab eisdem etiam ueri similitudinem nominari. et bene noui, si\nquidem ex te mihi nota sunt, non absque te esse Academicorum\nplacita. quae cum, ut dixi, animo tuo infixa sint, quid uerba secteris\nignoro. — Non est ista, inquam, mihi crede, uerborum, sed rerum\nipsarum magna controuersia; non enim eos illos uiros fuisse arbitror.\nqui rebus nescirent nomina imponere, sed mihi haec uocabula uidentur\nelegisse et ad occultandam tardioribus et ad significandam\nuigilantioribus sententiam suam. quod quare et quomodo mihi\nuideatur exponam, cum prius illa discussero, quae ab eis tamquam\ncognitionis humanae inimicis dicta homines putant. itaque perlibenter\nhabeo huc usque hodie nostrum processisse sermonem, ut\nsatis quid inter nos quaereretur aperteque constaret. nam illi mihi\nuidentur graues omnino ac prudentes uiri fuisse. si quid est autem,\n\n\n\n\n\n\nquod nunc disputabimus, aduersus eos erit, qui Academicos inuentioni\nueritatis aduersos fuisse crediderunt. et ne me territum\nputes, etiam contra eos ipsos non inuitus armabor, si non occultandae\nsententiae suae causa, ne ab eis temere pollutis mentibus et quasi\nprofanis quaedam ueritatis sacra proderentur, sed ex animo illa,\nquae in eorum libris legimus, defenderunt. quod hodie facerem, nisi\nnos solis occasus iam domum redire compelleret. — Hactenus illo die\ndisputatum est.\nPostridie autem, quamuis non minus blandus tranquillusque\ndies inluxisset, uix tamen domesticis negotiis euoluti sumus.\nnam magnam eius partem in epistolarum maxime scriptione consumseramus\net, cum iam duae horae uix reliquae forent, ad pratum\nprocessimus. nam inuitabat caeli nimia serenitas placuitque, ut ne\nipsum quidem quod restiterat tempus perire pateremur. itaque\ncum ad arborem solitam uentum esset et mansissemus loco:Uelim\nuos, inquam, adulescentuli, quoniam non est hodie magna res\naggredienda, in memoriam mihi reuocetis, quomodo hesterno die\nrogatiunculae, quae uos turbauit, Alypius responderit. — Hic\nLicentius: Tam breue est, inquit, ut nihil negotii sit hoc recordari;\nquam leue sit autem, tu uideris. nam, ut opinor, uetuit te, res cum\nconstaret, de uerbis mouere quaestionem. — Et ego: Hoc ipsum,\ninquam, quid sit quamue habeat uim, satis animaduertistis ? — Uideor,\ninquit, mihi uidere quid sit; sed quaeso tu id paulisper exponas.\nnam saepe abs te audiui turpe esse disputantibus in uerborum\nquaestione inmorari, cum certamen nullum de rebus remanserit.\nsed hoc subtilius est, quam ut explicandum a me debeat flagitari.\nAudite ergo, inquam, quid sit, uos. id probabile uel ueri\nsimile Academici uocant, quod nos ad agendum sine adsensione\npotest inuitare. sine adsensione autem dico, ut id quod agimus non\n\n\n\n\nopinemur uerum esse aut non id scire arbitremur, agamus tamen:\nut uerbi causa, utrum hesterna nocte tam liquida ac pura hodie tam\nlaetus sol exorturus esset, si nos quispiam rogaret. credo, quod nos\nid scire negaremus, diceremus tamen ita uideri. talia. inquit Academicus,\nmihi uidentur omnia, quae probabilia uel ueri\nsimilia putaui nominanda ; quae tu si alio nomine uis\nuocare, nihil pugno. satis enim mihi est te iam bene\naccepisse, quid dicam, id est quibus rebus haec\nnomina inponam. non enim uocabulorum opificem.\nsed rerum inquisitorem decet esse sapientem. satisne\nintellexistis, quomodo mihi ludicra illa, quibus uos agitabam, de\nmanibus excussa sint? â€” Hic cum ambo sc intellexisse respondissent\nuultuque ipso responsionem postularent meam: Quid\nputatis, inquam, Ciceronem, cuius haec uerba sunt, inopem fuisse\nlatinae linguae, ut minus apta rebus, quas sentiebat, nomina\nimponeret?\nTum Trygetius: lam, inquit, placet nobis, cum res nota\nsit, de uerbis nulla.- calumnias commouere. quare uide potius, quid\nhuic respondeas, qui nos liberauit, in quos tu impulsus temtas iterum\ninruere. — Et Licentius: Mane, ait, quaeso; nam mihi sublucet nescio\nquid, quod uideam non tibi tam facile tantum argumentum cripi\ndebuisse. et cum defixus 111 cogitatione siluisset aliquantum:\nRogo, inquit, nihil esse uidetur absurdius quam dicere se ueri\nsimile sequi eum, qui uerum quid sit ignoret; nec illa me tua similitudo\nconturbat. nam recte ego interrogatus, utrum ex ista temperie\ncaeli nulla in crastinum pluuia cogatur, respondeo esse ueri simile.\nqui me 11011 nego nosse aliquid ueri. nam scio arborem istam modo\nargenteam fieri non posse multaque talia uere non inpudenter me scire\ndico, quorum uideo esse similia ea, quae ueri similia nomino. tu uero,\nCarneades, uel quae alia Graeca pestis, ut nostris parcam — quid\nenim dubitem in hanc partem transire ad cum, cui captiuus debeor\niure uictoriae? — tu ergo, cum te nihil ueri scire dicas, unde hoc\n\n\n\n\n\n\nueri simile sequeris? at enim non ei potui aliud nomen inponere.\nquid ergo nobis disputandum est cum eo, qui nec loqui potest?\nNonego. inquit Alypius. perfugas metuam; quanto minus ille\nCarneades, in quem nescio utrum iuuenali an puerili leuitate commotus\nmaledicta potius quam aliquod telum putasti esse iaciendum.\nnam illi quidem ad roborandam sententiam suam, quae semper tenus\nprobabili fundata fuit, hoc interim aduersum te facile suffecerit. ita\nnos a ueri inuentione procul esse positos. ut tu tibi ipse magno argumento\nesse possis. qui ita una interrogatiuncula loco motus es. ut\nubi tibi standum esset penitus ignorares. sed haec atque scientiam\ntuam, quam tibi inpressam de hac arbore paulo ante confessus\nes, in aliud tempus differamus. quamuis enim iam alias\npartes delegeris, tamen sedulo docendus es, quid paulo ante\ndixerim. nondum. ut opinor. in eam quaestionem, qua utrum\ninueniri uerum possit quaeritur, progressi fueramus, sed\nillud tantum in ipso uestibulo defensionis meae praescribendum\nputaui. in quo te lassum prostratumque prospexeram,\nhoc est utrum ueri simile an probabile an alio si quo nomine\nappellari potest, quod sibi Academici sat esse dicant, quaerendum\nnon esse nam si tu optimus iam inuentor ueritatis tibi uideris,\nnihil ad me. postea si ingratus non fueris huic patrocinio meo, eadem\nfortasse me docebis.\nHic ego, cum uerecunde Licentius Alypii impetum\nformidaret: Omnia potius. inquam, Alypi, loqui maluisti quam quem\nad modum nobis cum his, qui loqui nesciant, disputandum sit. —\nEt ille: Quoniam olim cum mihi tum omnibus notum est et nune\ntua professione satis indicas te loquendi peritum esse, uelim\n\n\n\n\nexplices utilitatem primo huius inquisitionis suae. quae aut superflua\nest, ut opinor, et ei multo magis respondere superfluum est aut, si\ncommoda uisa fuerit et a me explicari nequiuerit, precario abs te\nimpetrem, ut magistri officium ne grauere. — Meministi, inquam,\nheri me esse pollicitum de istis uocabulis post acturum. et nunc ille\nsol admonet, ut quae ludicra pueris proposui redigam in cistas, praesertim\ncum ea ornandi iam potius quam uendendi gratia proponam.\nnunc antequam stilum nostrum tenebrae occupent, quae patronae\nAcademicorum solent esse, uolo inter nos hodie plenissime constet,\nad quam quaestionem nobis explicandam mane surgendum sit. itaque\nresponde quaeso, utrum tibi uideantur Academici habuisse certam\nde ueritate sententiam et eam temere ignotis uel non purgatis\nanimis prodere noluisse, an uero ita senserint, ut eorum se disputationes\nhabent.\nTum ille: Quid illis animi fuerit, inquit, non temere confirmabo.\nnam quantum ex libris colligi datur, tu melius nosti, quae\nin uerba sententiam suam promere soleant; me autem de me ipso\nsi consulis, inuentum nondum esse uerum puto. addo etiam, quod\nde Academicis flagitabas, nec posse inueniri me putare non solum\ninolita quam semper fere animaduertisti opinione mea sed etiam auctoritate\nmagnorum excellentiorumque philosophorum, quibus nos\npraebere colla siue inbecillitas nostra siue sagacitas ipsorum, ultra\nquam nihil iam inueniri posse credendum est, nescio quo modo compellit.\n— Hoc est, inquam, quod uolui. nam uerebar, ne, cum tibi\nquoque id uideretur quod mihi, disputatio nostra manca remaneret\nnullo existente, qui ex altera parte rem uenire in manus cogeret, ut\ndiligenter quantum possumus uersaretur. itaque si id euenisset, paratus\neram te rogare, ut Academicorum partes ita susciperes, quasi\ntibi non solum disputasse sed etiam sensisse uiderentur uerum non\nposse comprehendi. quaeritur ergo inter nos, utrum illorum\n\n\n\n\nargumentis probabile sit nihil percipi posse ac nulli rei esse assentiendum.\nquod si optinueris, cedam libenter; si autem demonstrare\npotuero multo esse probabilius et posse ad ueritatem peruenire sapientem\net adsensionem non semper esse cohibendam, nihil habebis,\nut opinor, cur non te in meam sententiam transire patiaris. — Quod\ncum illi placuisset et eis qui aderant. iam uespere obumbrati domum\nreuertimus.\nCum post illum sermonem, quem secundus liber continet,\nalio die consedissemus in balneis — nam erat tristior, quam ut ad\npratum liberet descendere — sic exorsus sum: Arbitror uos iam\nsatis animo aduertisse, qua de re inter nos discutienda quaestio constituta\nsit. sed antequam ad partes meas ueniam, quae ad eam\npertinent explicandam, pauca quaeso de spe de uita de instituto nostro\nnon ab re abhorrentia libenter audiatis. negotium nostrum\nnon leue aut superfluum, sed necessarium ac summum esse\narbitror, magno opere quaerere ueritatem. hoc inter me atque\nAlypium conuenit. nam et ceteri philosophi sapientem suum\neam inuenisse putauerunt et Academici sapienti suo summo\nconatu inueniendam esse professi sunt idque illum agere §edulo,\nsed quoniam uel lateret obruta uel confusa non emineret,\nad agendam uitam id eum sequi, quod probabile ac ueri simile\noccurreret. id etiam uestra pristina disceptatione confectum\nest. nam cum alter inuenta ueritate beatum fieri asseruerit\nhominem, alter uero tantum diligenter quaesita, nulli nostrum\n\n\n\n\ndubium est nihil esse a nobis huic negotio praeponendum. quam ob\nrem qualem uobis quaeso hesternum diem uidemur duxisse? uobis\nquidem in studiis uestris uiuere licuit. nam et tu, Trygeti, Uergilii\nte carminibus oblectasti et Licentius fingendis uersibus uacauit,\nquorum amore ita perculsus est, ut propter cum maxime mihi istum\nsermonem inferendum putarem, quo in eius animo philosophia —\nnunc enim tempus est — maiorem partem non modo quam poetica\nsed quaeuis alia disciplina sibi usurpet ac uindicet.\nSed quaeso uos, nonne miserati nos estis, cum pridie\nita cubitum issemus, ut ad dilatam quaestionem et prorsus ad nihil\naliud surgeretur, quod tanta de re familiari necessario peragenda\nextiterunt, ut his penitus occupati uix duas extremas diei horas\nin nosmet ipsos respirare possemus? quare semper fuit sententia\nmea sapienti iam homini nihil opus esse; ut autem sapiens fiat, plurimum\nnecessariam esse fortunam, nisi quid aliud uidetur Alypio.\nâ€” Tum ille: Quantum iuris, inquit, fortunae tribuas, nondum bene\nnoui. nam si ad contemnendam fortunam fortuna ipsa opus esse\narbitraris, me quoque comitem in hanc sententiam do tibi. sin fortunae\nnihil aliud concedis quam ea, quae corporis necessitati non\npossunt nisi ipsa uolente suppetere, non ita sentio. aut enim licet\neadem repugnante atque inuita nondum sapienti, cupido tamen\nsapientiae ea sumere, quae uitae necessaria confitemur, aut concedendum\netiam in omni sapientis uita eam dominari, cum et ipse\nsapiens his, quae corpori necessaria sunt, non indigere non possit.\nDicis ergo, inquam, fortunam esse necessariam studioso sapientiae,\nsapienti uero negas. — Non ab re est eadem repetere, inquit.\nitaque nunc etiam abs te quaero, utrum fortunam ad se ipsam\ncontemnendam aliquid iuuare aestimes. quod si arbitraris, dico sapientiae\ncupidum magnopere indigere fortuna. — Arbitror, inquam,\nsi quidem per illam erit talis, qualis eam possit contemnere. nec\n\n\n\n\n\n\nabsurdum est; nam sic etiam paruis nobis ubera necessaria sunt, quibus\nefficitur, ut sine his postea uiuere ac ualere possimus. — Sententias,\nait, nostras, si animi conceptio non dissonat, concordare mihi liquet,\nnisi forte disserendum cuiquam uidetur, quod fortunae uel uberum\nnon ipsa ubera seu fortuna, sed alia res quaedam nos faciat contemtores.\n—Nihil magnum est, inquam, alio simili uti. nam ut sine naui\nuel quolibet uehiculo aut omnino, ne uel ipsum Daedalum timeam,\nsine ullis ad hanc rem accommodatis instrumentis aut aliqua occultiore\npotentia Aegeum mare nemo transmittit, quamuis nihil aliud\nquam peruenire proponat, quod cum ei euenerit, illa omnia, quibus\naduectus est, paratus sit abicere atque contemnere, ita quisquis ad\nsapientiae portum et quasi firmissimum et quietissimum solum\nperuenire uoluerit — quoniam, ut alia omittam, si caecus ac surdus\nfuerit, non potest, quod positum est in potestate fortunae — necessariam\nmihi uidetur ad id quod concupiuit habere fortunam. quod\ncum obtinuerit, quamuis putetur indigere quibusdam rebus ad\ncorporis ualitudinem pertinentibus, illud tamen constat, non his\nopus esse, ut sapiens sit, sed ut inter homines uiuat. — Immo, ait\nille, si caecus ac surdus sit, et sapientiam adipiscendam et ipsam\nuitam, propter quam sapientia quaeritur, mea sententia iure contemnet.\nTamen, inquam, cum ipsa uita nostra, cum hic uiuimus, sit\nin potestate fortunae nec nisi uiuens quisque sapiens fieri possit, nonne\nfatendum est opus esse eius fauore, quo ad sapientiam peruehamur?\n— Sed cum sapientia, inquit, non nisi uiuentibus necessaria\nsit remotaque uita nulla sit indigentia sapientiae, nihil in propaganda\nuita pertimesco fortunam. etenim quia uiuo, propterea uolo sapientiam,\nnon quod sapientiam desidero, uolo uitam. unde fortuna si mihi\nabstulerit uitam, auferet causam quaerendae sapientiae. nihil igitur\nhabeo, cur ut fiam sapiens aut fauorem optem fortunae aut impedimenta\nformidem, nisi alia fortasse protuleris. — Tum ego: Non\n\n\n\n\nigitur censes sapientiae studiosum posse fortuna, ne ad sapientiam\nperueniat, impediri, etiamsi ei non auferat uitam ? — Non arbitror,\ninquit.\nUolo, inquam, mihi paululum aperias, quid tibi inter\nsapientem et philosophum distare uideatur. - Sapientem ab studioso,\nait, nulla re differre arbitror, nisi quod quarum rerum in sapiente\nquidam habitus inest, earum est in studioso sola flagrantia. — Quae\nsunt tandem istae res? inquam; nam mihi nihil aliud uidetur interesse,\nnisi quod alter scit sapientiam, alter scire desiderat. — Si\nscientiam, inquit, modesto fine determinas, ipsam rem planius\nelocutus es. — Quoquo modo, inquam, eam determinem, illud omnibus\nplacuit scientiam falsarum rerum esse non posse. — In hoc\nmihi, inquit ille, uisa fuit obicienda praescriptio, ne inconsiderata\nconsensione mea facile in principalis illius quaestionis campis tua\nequitaret oratio. — Plane mihi, inquam, nihil ubi equitare possem\nreliquisti. nam, nisi fallor, quod iam dudum molior, ad ipsum finem\nperuenimus. si enim, ut subtiliter uereque dixisti, nihil inter sapientiae\nstudiosum et sapientem interest, nisi quod iste amat, ille autem\nhabet sapientiae disciplinam — unde etiam nomen ipsum, id est habitum\nquendam exprimere non cunctatus es — nemo autem habere\ndisciplinam potest in animo, qui nihil didicit, nihil autem didicit.\nqui nihil nouit, et nosse falsum nemo potest, nouit igitur sapiens\nueritatem, quem disciplinam sapientiae habere in animo, id est habitum\niam ipse confessus es. — Nescio, inquit, cuius impudentiae\nsim, si habitum inquisitionis diuinarum humanarumque rerum\nesse in sapiente confessum me negare uoluero. sed qui tibi uideatur\ninuentorum probabilium habitus non esse, non uideo. — Concedis\ninquam, mihi falsa neminem scire? — Facile quidem, inquit.\n— Dic iam, si potes, inquam, sapientem nescire sapientiam. —\nQuid enim ? ait, hoc limite uniuersa concludis, ut uideri sibi non\npossit comprehendisse se sapientiam? — Da, inquam, dexteram.\n\n\n\n\nnam, si meministi, hoc est quod heri Ille dixi effecturum, quod nunc\nnon a me conclusum, sed a te ultro mihi oblatum esse gaudeo. nam\ncum inter me et Academicos hoc interesse dixissem, quod illis probabile\nuisum est ueritatem non posse comprehendi, mihi autem nondum\nquidem a me inuentam, inueniri tamen posse a sapiente uideatur,\nnunc, cum mea interrogatione urgereris, utrum sapiens\nnesciat sapientiam, \\'uidetur sibi scire\\' dixisti. — Quid tum postea ?\ninquit. — Quia, si uidetur sibi, inquam, scire sapientiam, non ei\nuidetur nihil scire posse sapientem; aut, si sapientia nihil est, uolo\naffirmes.\nCrederem uere, inquit, ad calcem nos finesque uenisse, sed\nrepente, cum dexteras interposuisti, disiunctissimos nos esse et in\nlongum progressos uideo, uidelicet quod hesterno die a nobis nulla\nalia quaestio constituta uidebatur, nisi quod sapientem ad comprehensionem\nueri peruenire posse affirmante te ego negaueram,\nnunc uero nihil me opinor concessisse tibi quam uideri posse sapienti\nprobabilium rerum sc consecutum esse sapientiam; quam tamen sapientiam\nin inuestigatione diuinarum humanarumque rerum Ille\nconstituisse nulli nostrum arbitror dubium. — Non, inquam, ideo,\nquia inuoluis, euolueris; uideris enim iam mihi exercendi tui causa\ndisputare et, quia bene nosti istos adulescentulos uix adhuc posse\ndiscernere, quae acute ac subtiliter disseruntur, tamquam iudicum\nabuterisignorantia, ut tibi quantum libet loqui nullo liceat reclamante.\nnam paulo ante dixisti, cum quaererem, utrum sciret sapiens\nsapientiam, scire sibi uideri. cui ergo uidetur sapientem scire sapientiam,\nnon utique uidetur nihil scire sapientem. hoc enim contendi\nnon potest, nisi quisquam dicere audeat nihil esse sapientiam. ex quo\nfit, ut hoc tibi, quod etiam mihi, uideatur, nam mihi uidetur sapientem\nnon nihil scire et tibi, opinor, cui placet uideri sapienti\n\n\n\n\n\n\n\n\nsapientem scire sapientiam. — Tum ille: Non magis me ingenium exercere\nuelle quam te arbitror et id miror; non enim tibi ulla in hac\nre exercitatione opus est. nam mihi adhuc fortasse caeco uidetur\ninteresse inter uideri sibi scire et scire et inter sapientiam, quae in\ninuestigatione posita est, et ueritatem. quae a nobis cum alterutra\ndicantur, sibi quem ad modum quadrent non inuenio. — Tum ego,\ncum iam ad prandium uocaremur: Non, inquam, mihi quod tantum\nreniteris displicet; aut enim ambo nescimus, quid loquamur, et danda\nest opera, ne tam turpes simus, aut unus nostrum, quod item relinquere\natque neglegere non minus turpe est. sed pomeridianis horis\nrediemus ad inuicem. mihi enim, cum uideretur iam nos ad calcem\nperuenisse, pugnos etiam miscuisti. — Hic cum arrisissent, discessimus.\nEt cum redissemus, inuenimus Li?um, cui numquam\nsitienti Helico subuenisset, excogitandis uersibus inhiantem.\nnam de medio paene prandio, quamuis nostri prandii idem initium\nqui finis fuit, clam surrexerat nihilque biberat. cui ego: Opto quidem,\ninquam, tibi, ut istam poeticam, quam concupisti, conplectaris aliquando,\nnon quod me nimis delectat ista perfectio, sed quod uideo\nte tantum exarsisse, ut nisi fastidio euadere ab hoc amore non possis,\nquod euenire post perfectionem facile solet. deinde cum sis bene\ncanorus, malim auribus nostris inculces tuos uersus quam ut in illis\nGraecis tragoediis more auicularum, quas in caueis inclusas uidemus,\nuerba quae non intellegis cantes. admoneo tamen, ut pergas\npotum, si uoles, et ad scholam redeas nostram, si tamen aliquid iam\nde te Hortensius et philosophia meretur, cui dulcissimas primitias\niam uestro illo sermone libasti, qui te uehementius quam ista poetica\nincenderat ad magnarum et uere fructuosarum rerum scientiam.\nsed dum ad istarum disciplinarum, quibus excoluntur animi,\n\n\n\n\ncirculum reuocare uos cupio, metuo, ne uobis labyrinthus fiat, et\nprope me paenitet ab illo te impetu repressisse. â€” Erubuit ille discessitque,\nut biberet. nam et multum sitiebat et occasio dabatur euitandi\nme plura fortasse atque asperiora dicturum.\nEt cum redisset, intentis omnibus sic coepi: Itane est, Alypi,\nut inter nos de re iam, ut mihi uidetur, manifestissima non conueniat ?\n— Non mirum est, inquit, si quod tibi in promptu esse asseris mihi\nobscurum sit, si quidem pleraque manifesta possunt aliis manifestiora\net item obscura quaedam nonnullis obscuriora esse. nam si et\nhoc tibi uere manifestum est, mihi crede esse alium quemquam,\ncui et hoc manifestum tuum manifestius sit, et item alium, cui\nmeum obscurum sit obscurius. sed ne me perpugnacem diutius putes,\nobsecrauerim, ut hoc manifestum manifestius edisseras. — Adtende,\ninquam, quaeso diligenter et quasi seposita paululum respondendi\ncura. si enim bene me atque te noui, facile data opera clarebit quod\ndico et alter alteri cito persuadebit. dixistine tandem an fortasse\nobsurdueram, uideri sapienti se scire sapientiam? — Annuit. —\nOmittamus, inquam, paululum istum sapientem. tu ipse sapiens es\nan non ? — Nihil, inquit, minus. — Uolo tamen, inquam, respondeas\nmihi, quid ipse sentias de sapiente Academico, utrumnam tibi uideatur\nscire sapientiam ? — Utrum sibi, inquit, scire uideatur an sciat,\nunumne an diuersum putas ? metuo enim, ne haec confusio cuiquam\nnostrum suffugium praebeat.\nHoc est, inquam, Tuscum illud iurgium, quod dici solet,\ncum quaestioni intemtatae non eius solutio, sed alterius obiectio uidetur\nmederi. quod etiam poeta noster — ut me aliquantum Licentii\nauribus dedam — decenter in Bucolico carmine hoc rusticanum\net plane pastoricium esse iudicauit, cum alter alterum interrogat,\nubi caeli spatium non amplius quam tres ulnas pateat, ille autem\nquibus in terris inscripti nomina regum\nnascantur flores.\n\n\n\n\n\n\nquod quaeso, Alypi, ne in uilla nobis licere arbitreris. certe uel\nistae balneolae aliquam decoris gymnasiorum faciant recordationem;\nad id. si placet, quod rogo, responde: uideturne tibi sapiens Academicorum\nscire sapientiam? — Ne uerba uerbis referendo, inquit,\nin longum eamus, uidetur uideri sibi scire. — Uidetur ergo, inquam,\ntibi nescire? non enim ego quaero, quid tibi uideatur\nuideri sapienti, sed utrum tibi uideatur sapiens scire sapientiam.\npotes, ut opinor, hic aut aiere aut negare. —s o utinam,\ninquit, aut ita mihi facile esset ut tibi aut ita tibi difficile ut mihi,\nnec tam molestus esses nec in his quidquam sperares. nam cum me\ninterrogares, quid mihi de Academico sapiente uideatur, respondi\nuideri mihi, quod uideatur sibi scire sapientiam, ne aut temere me\nscire affirmarem aut illum non minus temere scire dicerem. — Pro\nmagno, inquam, beneficio mihi obsecro concedas primo, ut ad id quod\nego, non ad id quod tute interrogas respondere digneris, deinde ut\nspem meam, quam tibi non minus curae quam tuam esse scio, nunc\npaululum omittas — certe si Ille ista interrogatione decepero, cito\ntransibo in tuam partem controuersiamque finiemus — postremo ut\npulsa nescio qua sollicitudine, qua te tangi uideo, diligentius animaduertas,\nquo facile intellegas, quid mihi abs te responderi uelim.\ndixisti enim ideo te non aut aiere ant negare — quod utique faciendum\nest ad id quod rogo — ne temere te scire dicas quod nescis;\nquasi uero ego quid scias quaesierim et non quid tibi uideatur. itaque\nnunc idem planius — si tamen planius dici potest — interrogo:\nuideturne tibi scire sapientiam sapiens an non uidetur? — Si inueniri,\ninquit, sapiens, qualem ratio prodit. queat, potest uideri mihi\nscire sapientiam. — Ratio igitur, inquam, talem tibi prodit esse\nsapientem, qui sapientiam non ignoret; et recte istuc. non enim\naliter decebat uideri tibi.\nQuaero ergo iam, utrum possit sapiens inueniri. si enim\npotest, potest etiam scire sapientiam omnisque inter nos quaestio\n\n\n\n\ndissoluta est. si autem non posse dicis, iam non quaeretur, utrum sapiens\naliquid sciat, sed utrum sapiens quisquam esse possit. quo constituto\niam recedendum erit ab Academicis et tecum ista quaestio,\nquantum ualemus, diligenter cauteque uersanda. nam illis placuit\nuel potius uisum est et esse posse hominem sapientem et tamen in\nhominem scientiam caderenonposse — quareilli sapientem nihil scire\nadfirmarunt — tibi autem uidetur scire sapientiam, quod non est utique\nnihil scire. simul enim placuit inter nos, quod etiam inter omnes\nueteres interque ipsos Academicos, scire falsa neminem posse; unde\nillud iam restat, ut aut contendas nihil esse sapientiam aut talem sapientem\nab Academicis describi, qualem ratio non habet, fatearis\net his omissis consentias, ut quaeramus, utrum possit homini talis\nprouenire sapientia, qualem prodit ratio. non enim aliam debemus\naut possumus recte uocare sapientiam.\nEtsi concedam, inquit, quod te magnopere niti uideo, sciri\na sapiente sapientiam et aliquid inter nos deprehensum, quod sapiens\npossit percipere, tamen nequaquam mihi occurrit Academicorum labefactata\nomnis intentio. prospicio enim defensionis eis locum non\nminimum reseruatum nec illam assensionis suspensionem esse praecisam,\ncum huc ipso causae suae deesse nonpossint, quo conuictos putas.\ndicent enim usque adeo nihil conprehendi nullique rei assensionem\npraebendam, ut etiam hoc de nihilo percipiendo, quod tota sibi paene\nuita usque ad te probabiliter persuaserant, nunc ista conclusione\nsibi extortum sit, ut, siue tunc huius argumenti uis tarditate\ningenii mei siue re uera suo robore inuicta sit, eos loco mouere\nnon possit, cum audacter affirmare adhuc ualeant ne nunc quidem\nulli rei consentiendum esse. forte enim aliquando contra hoc quoque\nnonnihil uel a se uel a quopiam reperiri posse, quod acute\n\n\n\n\n\n\nprobabiliterque dicatur, suamque imaginem et quasi speculum quoddam\nin Proteo illo animaduerti oportere, qui traditur eo solere capi, quo\nminime caperetur, inuestigatoresque eius numquam eundem tenuisse\nnisi indice alicuius modi numine. quod assit et illam nobis ueritatem,\nquae tantum curae est, demonstrare dignetur! ego quoque uel ipsis\ninuitis, quod minime reor, illos superatos esse confitebor.\nBene habet, inquam, prorsus nihil amplius optaui. nam uidete\nquaeso, bona mihi quot et quanta prouenerint. primum est, quod Academici\niam sic conuicti esse dicuntur, ut nihil eis restet ad defensionem,\nnisi quod fieri non potest. quis enim hoc aut intellegere ullo\nmodo aut credere ualeat eum, qui uictus sit, eo ipso, quo uictus est, uictorem\nse esse gloriari ? deinde si quid iam remanet cum his conflictionis,\nnon ex eo est, quod dicunt nihil sciri posse, sed ex eo, quod\nnulli rei assentiendum esse contendunt. nunc itaque concordes sumus.\nnam ut mihi, ita etiam illis uidetur sapientem scire sapientiam. sed\ntamen ab assensione illi temperandum monent. uideri enim sibi\ntantum dicunt, scire autem nullo modo; quasi ego me scire profitear.\nmihi quoque uideri istuc dico; sum enim stultus ut etiam ipsi, si\nnesciunt sapientiam. adprobare autem nos debere aliquid puto, id est\nueritatem. de quo eos consulo, utrum negent, id est utrum eis placeat\nueritati assentiendum non esse. numquam hoc dicent, sed eam non\ninueniri asseuerabunt. ergo et hic ex nonnulla parte socium me tenent,\nquod utrisque non displicet atque adeo necessario placet\nconsentiendum esse ueritati. sed quis eam demonstrabit ? inquiunt.\nubi ego cum illis non curabo certare; satis mihi est, quod iam non\nest probabile nihil L-cire sapientem, ne rem absurdissimam dicere\ncogantur, aut nihil esse sapientiam aut sapientiam nescire\nsapientem.\nQuis autem uerum possit ostendere, abs te, Alypi, dictum\nest, a quo ne dissentiam magnopere mihi laborandum est. etenim\nnumen aliquod aisti solum posse ostendere homini, quid sit\nuerum, cum breuiter tum etiam pie. nihil itaque in hoc sermone\nnostro libentius audiui, nihil grauius, nihil probabilius et, si id numen,\nut confido, assit, nihil uerius. nam et Proteus ille — quanta abs te\nmentis altitudine commemoratus, quanta intentione in optimum\nphilosophiae genus! — Proteus enim ille, ut uos adulescentes\nnon penitus poetas a philosophia contemnendos esse uideatis, in\nimaginem ueritatis inducitur; ueritatis, inquam, Proteus in carminibus\nostentat sustinetque personam, quam obtinere nemo potest,\nsi falsis imaginibus deceptus comprehensionis nodos uel laxauerit\nuel dimiserit. sunt enim istae imagines, quae consuetudine rerum\ncorporalium per istos, quibus ad necessaria huius uitae utimur, sensus\nnos, etiam cum ueritas tenetur et quasi habetur in manibus, decipere\natque inludere moliuntur. hoc ergo tertium bonum mihi accidit, quod\nnon inuenio quanti aestimem. mecum enim familiarissimus amicus\nmeus non solum de probabilitate humanae uitae uerum etiam de\nipsa religione concordat, quod est ueri amici manifestissimum indicium,\nsi quidem amicitia rectissime atque sanctissime definita\nest rerum humanarum et diuinarum cum beniuolentia\net caritate consensio.\nTamen ne aut Academicorum argumenta quasdam\nnebulas uideantur offundere aut doctissimorum uirorum auctoritati,\ninter quos maxime Tullius non mouere nos non potest, superbe nonnullis\nresistere uideamur, si uobis placet, prius pauca contra eos disseram,\nquibus uidentur disputationes illae aduersari ueritati, deinde,\nut mihi uidetur, ostendam, quae causa fuerit Academicis occultandae\nsententiae suae. itaque, Alypi, quamuis te totum in meis partibus\nuideam, tamen suscipe pro his paululum mihique responde. â€”\n\n\n\n\n\n\nQuoniam, inquit, hodie auspicato, ut aiunt, processisti, non impediam\nplenissimam uictoriam tuam et partes illas iam securius,\nquo abs te imponuntur, temptabo suscipere, si tamen hoc, quod interrogationibus\nte acturum esse significas, in orationem perpetuam,\nsi tibi commodum est, malis conuertere, ne uere ut pertinax aduersarius,\nquod a tua humanitate longissimum est, minutis illis telis abs\nte iam captiuus excrucier.\nAtque ego, cum et illos hoc expectare animaduerterem. quasi\naliud ingressus exordium: Morem, inquam, uobis geram et, quamuis\npost illum laborem scholae rhetoricae in hac me leui armatura nonnihil\nrequieturum esse praesumseram, ut interrogando ista potius agerem\nquam dicendo, tamen quia et paucissimi sumus, ut clamare\nmihi contra ualetudinem meam non sit necesse, et istum stilum\ncausa eiusdem salutis quasi aurigam moderatoremque sermonis mei\nesse uolui, ne concitatius rapiar animo, quam cura corporis poscit,\nperpetua. ut uultis, oratione audite quid sentiam. sed primo illud\nuideamus quale sit, unde amatores Academicorum gloriari nimium\nsolent. nam est in libris Ciceronis, quos in huius causae patrocinium\nscripsit, locus quidam, ut mihi uidetur, mira urbanitate conditus,\nut nonnullis autem, etiam firmitate roboratus. difficile est prorsus,\nut quemquam non moueat quod ibi dictum est. Academico\nsapienti ab omnibus ceterarum sectarum m, qui\nsibi sapientes uidentur, secundas partes dari,\ncum primas -sibi quemque uindicare necesse\nsit. ex quo posse probabiliter confici eum recte\nprimum esse iudicio suo, qui omnium ceterorum\niudicio sit secundus.\nFacenim uerbi causa Stoicum adesse sapientem;\nnam contra eos potissimum Academicorum\nexarsit ingenium. ergo Zeno uel Chrysippus\nsi interrogetur, qui sit sapiens, respondebit\neum esse, quem ipse descripserit.\ncontra Epicurus uel quis alius aduersariorum\nnegabit suumque potius peritissimum uoluptatum\naucupem sapientem esse contendet.\ninde ad iurgium. clamat Zeno et tota illa porticus\ntumultuatur hominem natum ad nihil\nesse aliud quam honestatem; ipsam suo splendore\nin se animos ducere nullo prorsus commodo\nextrinsecus posito et quasi lenocinante\nmercede, uoluptatemque illam Epicuri\nsolis inter se pecoribus esse communem, in\nquorum societatem et hominem et sapientem\ntrudere nefas esse. contra ille conuocata de\nhortulis in auxilium quasi Liber turba temulentorum,\nquaerentium tamen, quem i ncomtis\nungui bus bacchantes asperoque ore\ndiscerpant, uoluptatis nomen, suauitatem,\nquietem teste populo exaggerans instat\nacriter. ut nisi ea beatus nemo esse posse uideatur.\nin quorum rixam si Academicus incurrerit,\nutrosque audiet trahentes se ad suas\npartes, sed si in illos aut in istos concesserit,\nab eis, quos deseret, insanus imperitus temerariusque\nclamabitur. itaque cum et hac et\nillac aurem diligenter admouerit, interrogatus,\nquid ei uideatur, dubitare se dicet.\nroga nunc Stoicum. qui sit melior. Epicurusn\ne, qui delirare illum clamat, an\n\n\n\n\nAcademicus, qui sibi adhuc de re tanta deliberandum\nesse pronuntiat: nemo dubitat Academicum\npraelatum iri. rursus te ad illum conuerte\net quaere, quem magis amet, Zenonem, a quo\nbestia nominatur, an Arcesilan, aquo audit:\n\\'tu fortasse uerum dicis, sed requiram diligentius\\':\nnonne apertum est totam illam porticum\ninsanam, Academicos autem prae illis\nmodestos cautosque homines uideri Epicuro?\nita peraeque prope de omnibus sectis copiosissime Cicero iucundissimum\nlegentibus quasi spectaculum praebet uelut ostendens nullum\nillorum esse, qui non, cum sibi primas partes dederit, quod necesse\nest, secundas ei dicat dare, quem non repugnare sed dubitare conspexerit.\nin quo ego nihil aduersabor nec eis ullam auferam gloriam.\nUideatur sane quibuslibet Cicero hic non iocatus sed\ninania et uentosa quaedam — quod ab ipsorum Graeculorum leuitate\nabhorreret — sequi et colligere uoluisse. quid enim me impedit.\nquin, si huic uanitati resistere uelim, facile ostendam, quanto\nminus malum sit indoctum esse quam indocilem? unde fit, ut,\ncum se ille Academicus iactanticulus quasi discipulum singulis\ndederit nemoque illi quod se scire putat persuadere potuerit,\nmagna illorum postea consensione rideatur. iam enim quisque\nalium quemlibet aduersariorum suorum nihil didicisse, hunc uero\nnihil posse discere iudicabit. ex quo deinceps de omnium scholis\nnon ferulis, quod esset deformius quam molestius. sed illorum\npalliatorum clauis et fustibus proicietur. non enim magnum negotium\nerit contra communem pestem uelut Herculea quaedam postulare\nauxilia Cynicorum. si autem ista uilissima gloria cum his certare\nlibeat, quod philosophanti mihi iam quidem sed nondum sapienti\n\n\n\n\nfaciliore uenia concedendum est, quid habebunt, quod possint\nrefellere? ecce enim faciamus me atque Academicum in illas lites\nphilosophorum inruisse; omnes prorsus assint, exponant breuiter\npro tempore sententias suas. quaeratur de Carneade, quid censeat.\ndubitare se dicet. itaque illum singuli praeferent ceteris, ergo omnes\nomnibus, magna nimirum atque altissima gloria. quis istum nolit\nimitari? et ego itaque interrogatus idem respondebo; par erit laus.\nea igitur gloria gaudet sapiens, in qua illi stultus aequatur. quid, si\neum etiam facile superat? nihilne agit pudor? nam istum Academicum\niam de iudicio discedentem tenebo; quippe auidior huius modi\nuictoriae stultitia est. ergo eo retento prodam iudicibus quod ignorant\net dicam: ego, uiri optimi, hoc cum isto commune habeo,\nquod dubitat, quis uestrum uerum sequatur. sed habemus etiam\nproprias sententias, de quibus peto iudicetis. nam mihi incertum est\nquidem, quamuis audierim decreta uestra, ubi sit uerum, sed ideo,\nquod qui sit in nobis sapiens ignoro. iste autem etiam ipsum sapientem\nnegat aliquid scire. ne ipsam quidem unde sapiens dicitur sapientiam.\nquis non uideat, palma illa cuius sit? nam si hoc aduersarius\nmeus dixerit, uincam gloria; si autem erubescens confessus luerit\nsapientem scire sapientiam, uincam sententia.\nSed ab hoc iam litigioso tribunali secedamus in aliquem\nlocum, ubi nobis nulla turba molesta sit, atque utinam in ipsam scholam\nPlatonis, quae nomen ex eo dicitur accepisse, quod a populo sit\nsecreta. hic iam non de gloria, quod leue ac puerile est, sed de ipsa\nuita et de aliqua spe animi beati, quantum inter nos possumus, disseramus.\nnegant Academici sciri aliquid posse. unde hoc uobis placuit,\nstudiosissimi homines atque doctissimi ? monuit nos, inquiunt,\ndefinitio Zenonis. cur quaeso? nam si uera est, nonnihil ueri nouit\n\n\n\n\n\n\nqui uel ipsam nouit, sin falsa, non debuit constantissimos commouere.\nsed uideamus quid ait Zeno: tale scilicet uisum comprehendi\net percipi posse, quale cum falso non haberet signa communia. hocine\nte mouit, homo Platonice, ut omnibus uiribus ab spe discendi\nstudiosos retraheres, ut totum negotium philosophandi adiuuante\nquodam etiam mentis ingemescendo torpore desererent?\nSed quomodo illum non permoueret, si et nihil tale inueniri\npotest et, nisi quod tale est, percipi non potest? hoc si ita est, dicendum\npotius erat non posse in hominem cadere sapientiam quam sapientem\nnescire, cur uiuat, nescire, quem ad modum uiuat, nescire,\nutrum uiuat, postremo, quo peruersius magisque delirum et insanum\ndici nihil potest, simul et sapientem esse et ignorare sapientiam.\nquid enim est durius, hominem non posse esse sapientem an sapientem\nnescire sapientiam ? nihil hinc disputandum est, si res ipsa ita\npositasatisnonest ad diiudicandum. sed illud forte si diceretur, penitus\nhomines a philosophando auerterentur; nunc uero inducendi sunt\nsapientiae dulcissimo et sanctissimo nomine, ut, cum contrita aetate\nnihil didicerint, postea te summis execrationibus prosequantur,\nquem relictis saltem uoluptatibus corporis ad animi tormenta\nsecuti sunt.\nSed uideamus, per quem potius a philosophia deterreantur,\nper eumne, qui dixerit: audi. amice, philosophia non ipsa sapientia,\nsed studium sapientiae uocatur; ad quam te si contuleris, non quidem,\ndum hic uiuis, sapiens eris — est enim apud deum sapientia nec\nprouenire homini potest — sed cum te tali studio satis exercueris\natque mundaueris, animus tuus ea post hanc uitam, id est cum homo\nesse desieris, facile perfruetur, an per eum, qui dixerit: uenite, mortales,\nad philosophiam! magnus hic fructus est; quid enim homini\nsapientia carius? uenite igitur, ut sapientes sitis et sapientiam\nnesciatis! \\'non\\', inquit, \\'a me ita dicetur\\'. hoc est decipere; nam nihil\n\n\n\n\n\n\naliud apud te inuenietur. ita fit, ut, si hoc dixeris, fugiant tamquam\ninsanum, si alio modo ad hoc adduxeris, facias insanos. sed\ncredamus propter utramque sententiam aeque homines nolle philosophari.\nsi aliquid philosophiae perniciosum Zenonis definitio dicere\ncogebat, mi homo. idne homini dicendum fuit, unde se doleret, an id,\nunde te derideret?\nTamen quod Zeno definiuit, quantum stulti possumus, discutiamus.\nid uisum ait posse comprehendi, quod sic appareret, ut falsum\napparere non posset. manifestum est nihil aliud in perceptionem\nuenire. hoc et ego. inquit Arcesilas, uideo et hoc ipso doceo\nnihil percipi. non enim tale aliquid inueniri potest. fortasse\nabs te atque ab aliis stultis; at a sapiente cur non potest :\nquamquam et ipsi stulto nihil responderi posse arbitror, si\ntibi dicat, ut illo memorabili acumine tuo hanc ipsam\nZenonis definitionem refellas et ostendas cani etiam falsam\nesse posse; quod si non potueris, hanc ipsam quam percipias\nhabes. si autem refelleris. unde a percipiendo impediaris non habes.\nego eam refelli posse non uideo et omnino uerissimam iudico. itaque\ncum eam scio, quamuis sim stultus, nonnihil scio. sed fac illam uersutiae\ntuae cedere. utar complexione securissima. aut enim uera est\naut falsa. si uera, bene teneo; si falsa, potest aliquid percipi, etiamsi\nhabeat communia signa cum falso. unde, inquit, potest? uerissime\nigitur Zeno definiuit nec ei quisquis uel in hoc consensit, errauit. an\nparuae laudis et sinceritatis definitionem putabimus, quae contra eos.\nqui erant aduersum perceptionem multa dicturi, cum designaret\nquale esset quod percipi posset, se ipsam talem esse monstrauit?\nita comprehendibilibus rebus et definitio est et exemplum. utrum,\nait, l\\'tiam ipsa uera sit nescio; sed quia est probabilis, ideo\n\n\n\n\n\n\neam sequens ostendo nihil esse tale, quale illa expressit posse\ncomprehendi. ostendis fortasse praeter ipsam et uides, ut arbitror,\nquid sequatur. quodsi etiam eius incerti sumus, nec ita nos deserit\nscientia. scimus enim aut ueram esse aut falsam; non igitur nihil\nscimus. quamquam numquam efficiet, ut ingratus sim, prorsus\nego illam definitionem uerissimam iudico. aut enim possunt percipi\net falsa, quod uehementius Academici timent et re uera absurdum\nest, aut nec ea possunt, quae sunt falsis simillima; unde illa definitio\nuera est. sed iam cetera uideamus.\nQuamuis haec, nisi fallor, possint ad uictoriam satis esse,\nnon tamen fortasse ad uictoriae satietatem. duo sunt, quae ab Academicis\ndicuntur, contra quae, ut ualemus, uenire instituimus: nihil\nposse percipi et nulli rei debere assentiri. de assentiendo\nmox; nunc alia pauca de perceptione dicemus. nihilne prorsus\ndicitis posse conprehendi? hic euigilauit Carneades - nam\nnemo istorum minus alte quam ille dormiuit — et circumspexit rerum\neuidentiam. itaque credo secum ipse, ut fit, loquens: ergone,\nait, Carneade, dicturus es nescire te, utrum homo sis an formica?\naut de te Chrysippus triumphabit? dicamus ea nos nescire, quae\ninter philosophos inquiruntur, cetera ad nos non pertinere, ut si in\nluce titubauero cotidiana et uulgari, ad illas imperitorum tenebras\nprouocem, ubi soli quidam diuini oculi uident, qui me, etiamsi palpitantem\natque cadentem aspexerint, caecis prodere nequeant praesertim\narrogantibus et quos doceri aliquid pudeat. laute quidem o\nGraeca industria, succincta et parata procedis, sed non respicis illam\ndefinitionem et inuentum esse philosophi et in uestibulo philosophiae\nfixam atque fundatam. quam si succidere temtabis, rediet bipennis\nin crura; illa enim labefacta non solum potest aliquid percipi sed\netiam id potest, quod simillimum falso est, si eam non audebis\n\n\n\n\n\n\neuertere. est enim latibulum tuum, unde in incautos transire cupientes\nuehemens erumpis atque exilis; aliquis te Hercules in tua spelunca\ntamquam semihominem suffocabit et eiusdem molibus opprimet\ndocens aliquid esse in philosophia, quod tamquam simile falso\nincertum abs te fieri non possit. certe ad alia properabam; hoc quisquis\nurget, te ipsum, Carneade, magna afficit contumelia, quem a me\nuel mortuum putat ubicumque aut undecumque posse superari. si\nautem non putat, immisericors est, qui me passim deserere praesidia et\ntecum in campo certare cogit; in quem descendere cum coepissem,\nsolo tuo nomine territus pedem rettuli et de superiore loco nescio quid\niaculatus sum, quod utrum ad te peruenerit uel quid egerit, uiderint,\nsub quorum examine dimicamus. sed quid metuo ineptus ? si bene\nmemini, mortuus es nec iam pro sepulchro tuo iure pugnat Alypius;\nfacile me contra umbram tuam deus adiuuabit.\nNihil ais in philosophia posse percipi et, ut orationem\ntuam large lateque diffundas, arripis rixas dissensionesque\nphilosophorum et eas tibi contra illos arma ministrare arbitraris.\nquomodo enim inter Democritum et superiores physicos\nde uno mundo et innumerabilibus litem diiudicabimus, cum\ninter ipsum heredemque eius Epicurum concordia manere\nnequiuerit? nam iste luxuriosus cum atomos quasi ancillulas\nsuas, id est corpuscula, quae in tenebris laetus amplectitur, non\ntenere uiam suam sed in alienos limites passim sponte declinare\npermittit, totum patrimonium etiam per iurgia dissipauit. hoc\nuero nihil ad me attinet. si enim ad sapientiam pertinet horum\naliquid scire, id non potest latere sapientem. si autem aliud\nquiddam est, sapientiam illam scit sapiens, ista contemnit.\n\n\n\n\n\n\ntamen ego, qui longe adhuc absum uel a uicinitate sapientis.\nin istis physicis nonnihil scio. certum enim habeo aut unum\nesse mundum aut non unum; et si non unum, aut finiti\nnumeri aut infiniti. istam sententiam Carneades falsae esse\nsimilem ducent. item scio mundum istum nostrum aut natura corporum\naut aliqua prouidentia sic esse dispositum eumque aut semper\nfuisse et fore aut coepisse esse minime desiturum aut ortum ex\ntempore non habere, sed habiturum esse finem aut et manere COl\\'pisse\net non perpetuo esse mansurum et innumerabilia physica hoc\nmodo noui. uera enim sunt ista disiuncta nec similitudine aliqua\nfalsi ea quisquam potest confundere. sed adsume aliquid. ait Academicus.\nnolo; nam hoc est dicere: relinque quod scis. dic quod nescis.\nsed pendet sententia. melius certe pendet quam cadit; nempe\nplena est; nempe iam potest aut falsa aut uera nominari. hanc ego\nme scire dico. tu, qui nec ad philosophiam pertinere ista negas et\neorum sciri nihil posse asseris, ostende me ista nescire; dic istas disiunctiones\naut falsas esse aut aliquid commune habere cum falso,\nper quod discerni omnino non possint.\nUnde, inquit, scis esse istum mundum, si sensus falluntur?\nnumquam rationes uestrae ita uim sensuum refellere potuerunt,\nut conuinceretis nobis nihil uideri, nec omnino ausi estis aliquando\nista temtare, sed posse aliud esse ac uidetur uehementer persuadere\nincubuistis. ego itaque hoc totum, qualecumque est, quod nos continet\natque alit, hoc, inquam, quod oculis meis apparet a meque sentitur\nhabere terram et caelum aut quasi terram et quasi caelum.\nmundum uoco. si dicis nihil mihi uideri, numquam errabo. is enim\nerrat, qui quod sibi uidetur temere probat. posse enim falsum uideri\na sentientibus dicitis, nihil uideri non dicitis. prorsus enim\n\n\n\n\n\n\nomnis disputationis causa tolletur, ubi regnare uos libet, si non solum\nnihil scimus, sed etiam nil nobis uidetur. si autem hoc, quod\nmihi uidetur, negas mundum esse, de nomine controuersiam facis,\ncum id a me dixerim mundum uocari.\nEtiamne, inquies, si dormis, mundus estiste quem uides ? iam\ndictum est, quidquid tale mihi uidetur, mundum appello. sed si eum\nsolum placet mundum uocare, qui uidetur a uigilantibus uel etiam\na sanis, illud contende, si potes, eos, qui dormiunt ac furiunt, non in\nmundo furere atque dormire. quam ob rem hoc dico, istam totam corporum\nmolem atque machinam, in qua sumus siue dormientes siue\nfurentes siue uigilantes siue sani, aut unam esse aut non esse unam.\nedissere, quomodo ista possit falsa esse sententia. si enim dormio,\nfieri potest, ut nihil dixerim; aut si etiam ore dormientis uerba, ut\nsolet, euaserunt, potest fieri, ut non hic, non ita sedens, non istis audientibus\ndixerim; ut autem hoc falsum sit, non potest. nec\nego me illud percepisse dico, quod uigilem. potes enim dicere\nhoc mihi etiam dormienti uideri potuisse, ideoque hoc potest\nesse falso simillimum. si autem unus et sex mundi sunt,\nseptem mundos esse, quoquo modo affectus sim, manifestum est\net id me scire non impudenter affirmo. quare uel hanc conexionem\nuel illas superius disiunctiones doce somno aut furore\naut uanitate sensuum posse esse falsas et me, si expergefactus\nista meminero. uictum esse concedam. credo enim iam satis liquere,\nquae per somnium et dementiam falsa uideantur, ea scilicet quae\nad corporis sensus pertinent; nam ter terna nouem esse et quadratum\nintellegibilium numerorum necesse est uel genere humano stertente\nsit uerum. quam quam etiam pro ipsis sensibus multa uideo\nposse dici, quae ab Academicis reprehensa non inuenimus. credo\nenim sensus non accusari, uel quod imaginationes falsas furentes\npatiuntur uel quod falsa in somnis uidemus. si enim uera\n\n\n\n\n\n\n\n\n\n\nuigilantibus sanisque renuntiarunt, nihil ad eos, quid sibi animus dormientis\ninsanientisque confingat.\nRestat, ut quaeratur, utrum cum ipsi renuntiant uerum\nrenuntient. age, si dicat Epicureus quispiam: \\'nihil habeo quod de\nsensibus conquerar; iniustum est enim ab eis exigere plus quam possunt;\nquidquid autem possunt uidere oculi, uerum uident\\', ergone\nuerum est quod de remo in aqua uident? prorsus uerum. nam\ncausa accedente, quare ita uideretur, si demersus unda remus\nrectus appareret, magis oculos meos falsae renuntiationis arguerem.\nnon enim uiderent, quod talibus existentibus causis\nuidendum fuit. quid multis opus est? hoc de turrium motu,\nhoc de pinnulis auium, hoc de ceteris innumerabilibus dici\npotest. \\'ego tamen fallor, si adsentiar\\', ait quispiam. noli plus\nadsentiri, quam ut ita tibi apparere persuadeas, et nulla\ndeceptio est. non enim uideo, quomodo refellat Academicus eum\nqui dicit: hoc mihi candidum uideri scio, hoc auditum meum delectari\nscio, hoc mihi iucunde olere scio, hoc mihi sapere dulciter scio,\nhoc mihi esse frigidum scio. dic potius, utrum per se amarae sint\noleastri frondes, quas caper tam pertinaciter appetit.s o hominem inprobum!\nnonne est caper ipse modestior? nescio, quales pecori sint,\nmihi tamen amarae sunt. quid quaeris amplius ? sed est fortasse aliquis\netiam hominum, cui non sint amarae. tendisne in molestiam?\nnumquidnam ego amaras esse omnibus dixi? mihi dixi et huc non\nsemper adfirmo. quid, si enim alias alia causa nunc dulce quippiam,\nnunc amarum in ore sentiatur? illud dico, posse hominem, cum aliquid\ngustat, bona fide iurare se scire palato suo illud suaue esse uel\ncontra nec ulla calumnia Graeca ab ista scientia posse deduci. quis\nenim tam inpudens sit, qui mihi cum delectatione aliquid ligurrienti dicat:\nfortasse nongustas, sed hoc somnium est ? numquidnamresisto?\n\n\n\n\n\n\nsed me tamen illud in somnis etiam delectaret. quare illud, quod me\nscire dixi, nulla confundit similitudo falsorum et Epicureus uel Cyrenaici\net alia multa fortasse pro sensibus dicant, contra quae\nnihil dictum esse ab Academicis accepi. sed quid ad me? si uolunt\nista et si possunt, etiam me fauente rescindant. quidquid enim contra\nsensus ab eis disputatur, non contra omnes philosophos ualet.\nsunt enim qui omnia ista, quae corporis sensu accipit animus, opinionem\nposse gignere confitentur, scientiam uero negant, quam\ntamen uolunt intellegentia contineri remotamque a sensibus in\nmente uiuere. et forte in eorum numero est sapiens ille, quem\nquaerimus. sed de hoc alias. nunc ad reliqua pergamus, quae propter\nista, quae iam dicta sunt, paucis, nisi fallor, explicabimus.\nQuid enim de moribus inquirentem uel iuuat uel Ünpedit\ncorporis sensus ? nisi uero illos ipsos, qui summum hominis\nuerum bonum in uoluptate posuerunt, nihil impedit aut columbae\ncollum aut uox incerta aut graue pondus homini, quod camelis leue\nest, aut alia sescenta, quominus dicant eo, quo delectantur, delectari\nse scire uel eo, quo offenduntur, offendi, quod refelli posse\nnon uideo. eum commouebunt, qui finem boni mente complectitur?\nquid horum tu eligis ? si quid mihi uideatur quaeris, in mente arbitror\nesse summum hominis bonum. sed nunc de scientia quaerimus. ergo\ninterroga sapientem, qui non potest ignorare sapientiam; mihi tamen\ntardo illi atque stulto licet interim scire boni humani finem, in quo\ninhabitet beata uita, aut nullum esse aut in animo esse aut in corpore\naut in utroque. hoc me, si potes, nescire conuince, quod notissimae\nillae uestrae rationes nullo modo faciunt. quod si non potes — non\nenim reperies, cui falso simile sit-egone concludere dubitabo recte\nmihi uideri scire sapientem quidquid in philosophia uerum est,\ncum ego inde tam multa uera cognouerim ?\nSed metuit fortasse, ne summum bonum eligat dormiens.\nnihil pericli est; cum euigilauerit, repudiabit, si displicet,\n\n\n\n\n\n\n\n\ntenebit, si placet. quis enim eum recte uituperabit, quod falsum\nuidit in somnis? aut fortasse illud formidabis, ne dormiens\namittat sapientiam, si pro ueris falsa probauerit? hoc iam ne\ndormiens quidem audet somniare, ut sapientem uigilantem uocet,\nneget, si dormiat. haec etiam de furore dici possunt; sed in alia\nfestinat oratio. haec tamen sine conclusione securissima non\nrelinquo. aut enim amittitur furore sapientia et iam non erit\nsapiens, quem uerum ignorare clamatis, aut scientia eius manet\nin intellectu, etiamsi pars animi cetera id, quod accepit a sensibus,\nuelut in somnis imaginetur.\nRestat dialectica, quam certe sapiens bene nouit, nec\nfalsum scire quisquam potest. si uero eam nescit, non pertinet ad\nsapientiam eius cognitio, sine qua esse sapiens potuit, et superfluo\nutrum uera sit possitue percipi quaerimus. hic fortassis mihi\naliquis dicat: \\'soles prodere tu stulte, quid noueris, an de dialectica\nnihil scire potuisti?\\' ego uero plura quam de quauis parte philosophiae.\nnam primo illas omnes propositiones, quibus supra usus sum,\nueras esse ista me docuit. deinde per istam noui alia multa uera.\nsed quam multa sint, numerate, si potestis: si quattuor in mundo\nelementa sunt, non sunt quinque; si sol unus est, non sunt duo; non\npotest una anima et mori et esse inmortalis; non potest homo simul\net beatus et miser esse; non hic et sol lucet et nox est; aut uigilamus\nnunc aut dormimus; aut corpus est, quod mihi uidere uideor, aut\nnon est corpus. haec et alia multa, quae comme>;morare longissimum\nest, per istam didici uera esse, quoquo modo sese habeant sensus\nnostri, in se ipsa uera. docuit me, si cuius eorum, quae per conexio nem modo proposui,\npars antecedens assumpta fuerit, trahere necessario\nid, quod annexum est, ea uero, quae per repugnantiam uel disiunctionem\na me sunt enuntiata, hanc habere naturam, ut, cum\nauferuntur cetera, siue unum siue plura sint, restet aliquid, quod eorum\nablatione firmetur. docuit etiam me, cum de re constat,\n\n\n\n\n\n\npropter quam uerba dicuntur, de uerbis non debere contendi, et\nquisquis id faciat, si imperitia faciat, docendum esse, si malitia, deserendum,\nsi doceri non potest, monendum, ut aliquid aliud potius\nagat, quam tempus in superfluis operamque consumat, si non optemperat,\nneglegendum. de captiosis autem atque fallacibus ratiunculis\nbreue praeceptum est: si male concedendo inferuntur, ad ea quae\nconcessa sunt esse redeundum; si uerum falsumque in una conclusione\nconfligunt, accipiendum inde quod intellegitur, quod explicari\nnon potest relinquendum; si autem modus in aliquibus\nrebus latet penitus hominem, scientiam eius non esse quaerendam.\nhaec quidem habeo a dialectica et alia multa, quae commemorare\nnon est necesse; neque enim debeo ingratus exsistere. uerum\nille sapiens aut haec neglegit aut, si perfecta dialectica ipsa scientia\nueritatis est, sic illam nouit, ut istorum mendicissimam calumniam\n: si uerum est, falsum est, si falsum est, uerum est,\ncontemnendo et non miserando fame necet. haec de perceptione\nsatis esse propterea puto, quia de assentiendo cum dicere coepero,\ntota ibi rursum causa uersabitur.\nIam ergo ad eam partem ueniamus, in qua dubitare\nadhuc uidetur Alypius, et primo id ipsum perspiciamus quale sit.\nquod te acutissime atque cautissime mouet. nam si tot tantisque\nrationibus roboratam — hoc enim dixisti — Academicorum sententiam,\nqua eis placuit nihil scire sapientem, hoc tuum labefactat\ninuentum, quo cogimur confiteri multo esse probabilius sapientem\nscire sapientiam, magis est assensio cohibenda. hoc ipso enim\nostenditur nihil quamlibet copiosissimis subtilissimisque argumentis\nposse suaderi, cui non ex parte contraria, si assit ingenium, non\nminus acriter uel fortasse acrius resistatur. eo fit, ut, cum sit uictus\nAcademicus, uicerit.s o utinam uincatur! numquam efficiet quauis\narte Pelasga, ut simul a Ille uictus uictorque discedat. certe\n\n\n\n\n\n\nnihil aliud inueniatur, quod aduersum ista dici possit, et ultro me\nuictum esse profiteor. non enim de gloria comparanda, sed de inuenienda\nueritate tractamus. mihi satis est quoquo modo molem\nistam transcendere, quae intrantibus ad philosophiam sese opponit\net nescio quibus receptaculis tenebras tegens talem esse philosophiam\ntotam minatur nihilque in ea lucis inuentum iri sperare permittit.\nquid autem amplius desiderem, nihil habeo, si iam probabile\nest nonnihil scire sapientem. non enim alia causa ueri simile uidebatur\neum assensionem sustinere debere, nisi quia erat ueri simile\nnihil posse conprehendi. quo sublato — percipit enim sapiens uel\nipsam, ut iam conceditur, sapientiam — nulla iam causa remanebit,\ncur non assentiatur sapiens uel ipsi sapientiae. est enim sine dubitatione\nmonstrosius sapientem non approbare sapientiam quam\nsapientem nescire sapientiam.\nNam quaeso paululum quasi ante oculos tale spectaculum\nconstituamus, si possumus, rixam quandam sapientis et sapientiae.\nquid aliud dicit sapientia quam se esse sapientiam ? at contra\niste: non credo, inquit. quis ait sapientiae: non credo esse sapientiam?\nquis, nisi is, cum quo illa loqui potuit et in quo habitare dignata\nest, scilicet sapiens? ite nunc et me quaerite, qui cum Academicis\npugnem; habetis iam nouum certamen: sapiens et sapientia\nsecum pugnant. sapiens non uult consentire sapientiae. ego uobiscum\nsecurus exspecto. quis enim non credat inuictam esse sapientiam?\ntamen nos aliqua complexione muniamus. aut enim in hoc\ncertamine Academicus uincet sapientiam et a me uincetur, quia non\nerit sapiens, aut ab ca superabitur et sapientem sapientiae consentire\ndocebimus. aut igitur sapiens Academicus non est aut nonnulli\nrei sapiens assentietur, nisi forte, quem dicere puduit sapientem nescire\nsapientiam, sapientem non consentire sapientiae dicere non\npudebit. at si iam ueri simile est cadere in sapientem uel ipsius\nsapientiae perceptionem et nulla causa est, cur non ei quod potest\n\n\n\n\n\n\npercipi assentiatur, uideo quod uolebam esse ueri simile, sapientem\nscilicet assensurum esse sapientiae. si quaeres, ubi inueniat ipsam\nsapientiam, respondebo: in semet ipso. si dicis eum nescire quod\nhabeat, redis ad illud absurdum, sapientem nescire sapientiam.\nsi sapientem ipsum negas posse inueniri, non iam cum Academicis\nsed tecum, quisquis hoc sentis, sermone alio disseremus. illi enim\ncum haec disputant, de sapiente profecto disputant. clamat Cicero\nse ipsum magnum esse opinatorem, sed de sapiente se quaerere.\nquod si adhuc uos, adulescentes, ignotum habetis, certe in Hortensio\nlegistis: si igitur nec certi est quidquam nec\nopinari sapientis est, nihil umquam sapiens\napprobabit. unde manifestum est eos de sapiente illis suis disputationibus,\ncontra quas nitimur, quaerere.\nErgo arbitror ego sapienti certam esse sapientiam, id est\nsapientem percepisse sapientiam et ob hoc eum non opinari, cum\nassentitur sapientiae; assentitur enim ei rei, quam si non percepisset,\nsapiens non esset. nec isti quemquam non debere assentiri nisi rebus,\nquae non possunt percipi, affirmant; non autem sapientia nihil est:\ncum igitur et scit sapientiam et assentitur sapientiae, neque nihil\nscit neque nulli rei sapiens assentitur. quid amplius uultis ? an de illo\nerrore aliquid quaerimus, quem dicunt penitus euitari, si in nullam\nrem animum declinet assensio ? errat enim, inquiunt, quisquis non\nsolum rem falsam sed etiam dubiam, quamuis uera sit, approbat.\nnihil autem quod dubium non sit inuenio. at inuenit sapiens ipsam,\nut dicebamus, sapientiam.\nSed hinc iam uultis me fortasse discedere. non sunt\nfacile securissima relinquenda; cum uersutissimis hominibus agimus;\nmorem tamen uobis geram. sed quid hic dicam? quid? quidnam ?\nillud nimirum uetus dicendum est, ubi et ipsi habent quod dicant.\nquid enim faciam, quem de castris meis foras truditis? num\n\n\n\n\n\n\nimplorabo auxilia doctorum, cum quibus si superare nequeo, minus\npudebit fortasse superari? iaciam igitur quibus uiribus possum\nfumosum quidem iam et scabrum sed, nisi fallor, ualidissimum\ntelum: qui nihil approbat, nihil agit. o hominem rusticum! et\nubi est probabile? ubi est ueri simile? hoc uolebatis. auditisne,\nut sonent scuta Graecanica? exceptum est quod robustissimum\nquidem, sed qua manu iaculati sumus! et nihil mihi potentius\nisti mei suggerunt nec aliquid, ut uideo, uulneris fecimus. conuertam\nme ad ea, quae uilla et ager ministrat; onerant me potius\nmaiora quam praeparant.\nNam cum otiosus diu cogitassem in isto rure, quonam modo\npossit istuc probabile aut ueri simile actus nostros ab errore defendere,\nprimo uisum est mihi, ut solet uideri, cum ista uendebam, belle\ntectum et munitum, deinde ubi totum cautius circumspexi, uisus\nsum mihi uidisse unum aditum, qua in securos error inrueret. non\nsolum enim puto eum errare, qui falsam uiam sequitur, sed etiam\neum, qui ueram non sequitur. faciamus enim duos uiatores ad unum\nlocum tendentes, quorum alter instituerit nulli credere, alter\nnimis credulus sit. uentum est ad aliquod biuium. hic ille\ncredulus pastori, qui aderat, uel cuipiam rusticano: salue, frugi\nhomo! dic quaeso, qua bene in illum locum pergatur. respondetur:\nsi hac ibis, nihil errabis. et ille ad comitem: uerum\ndicit, hac eamus. ridet uir cautissimus et tam cito assensum\nfacetissime inludit atque interea illo discedente in biuio figitur.\net iam incipit uideri turpe cessare, cum ecce ex alio uiae\ncornu lautus quidam et urbanus equo insidens eminet et propinquare\noccipit. gratulatur iste, tum aduenienti et salutato indicat\npropositum, quaerit uiam, dicit etiam remansionis suae causam,\nquo beniuolentiorem reddat pastori eum praeferens. ille autem\ncasu planus erat de his, quos samardocos iam uulgus uocat. tenuit\nsuum morem homo pessimus etiam gratis. hac perge, ait; nam ego\n\n\n\n\ninde uenio. decepit atque abiit. sed quando iste deciperetur? non\nenim monstrationem istam tamquam ueram, inquit, approbo, sed\nquia est ueri similis, et hic otiosum esse nec honestum nec utile est;\nhac eam. interea ille, qui assentiendo errauit tam cito existimans uera\nesse uerba pastoris, in loco illo, quo tendebant, iam se reficiebat, iste\nautem non errans, si quidem probabile sequitur, circumiit siluas nescio\nquas nec iam cui locus ille notus sit, ad quem uenire proposuerat.\ninuenit. uere uobis dicam, cum ista cogitarem, risum tenere non\npotui, fieri per Academic-orum uerba nescio quo modo, ut erret ille,\nqui ueram uiam uel casu tenet, ille autem, qui per auios montes probabiliter\nductus est nec petitam regionem inuenit, non uideatur errare.\nut enim temerariam consensionem iure condemnem, facilius\nambo errant, quam iste non errat. hinc iam aduersum ista uerba\nuigilantior ipsa facta hominum et mores considerare coepi. tum\nuero tam multa mihi et tam capitalia in istos uenerunt in mentem, ut\niam non riderem sed partim stomacharer partim dolerem homines\ndoctissimos et acutissimos in tanta scelera sententiarum et flagitia\ndeuolutos.\nCerte enim non fortasse omnis, qui errat, peccat.\nomnis tamen, qui peccat, aut errare conceditur aut aliquid peius.\nquid, si ergo aliquis adulescentium, cum hos audierit dicentes:\n\\'turpe est errare et ideo nulli rei consentire debemus; sed tamen, cum\nagit quisque, quod ei uidetur probabile, nec cessat nec errat, illud\ntantum meminerit, quidquid occurrit uel animo uel sensibus, non\npro uero esse approbandum\\' â€” id igitur audiens adulescens insidiabitur\npudicitiae uxoris alienae ? te, teconsulo, Marce Tulli; de adulescentium\nmoribus uitaque tractamus, cui educendae atque instituendae\nomnes illae litterae tuae uigilauerunt. quid aliud dicturus es\nquam non tibi esse probabile, ut id faciat adulescens ? at illi probabile\nest. nam si ex alieno probabili uiuimus. nec tu debuisti amministrare\nrem publicam, quia Epicuro uisum est non esse faciendum.\n\n\n\n\nadulterabit igitur ille iuuenis coniugem alienam; qui deprehensus si fuerit,\nubi te inueniet, a quo defendatur? quamquam etiamsi inueniat,\nquid dicturus es? negabis profecto. quid, si tam clarum est,\nut frustra infitiere? persuadere uis nimirum tamquam in gymnasio\nCumano atque adeo Neapolitano nihil eum peccasse, immo etiam\nnec errasse quidem. non enim faciendum esse adulterium pro uero\nsibi persuasit; probabile occurrit, secutus est. fecit; aut fortasse\nnon fecit, sed fecisse sibi uisus est. iste autem maritus, homo fatuus,\nperturbat omnia litibus pro uxoris castitate proclamans, cum qua\nforte nunc dormit et nescit. hoc illi iudices si intellexerint, aut neglegent\nAcademicos et tamquam crimen uerissimum punient aut eisdem\nobtemperantes uerisimiliter hominem probabiliterque damnabunt,\nut iam quid agat iste patronus prorsus ignoret. cui enim\nsuscenseat non habebit, cum omnes se nihil errasse dicant, quando\nnon assentientes id quod uisum est probabile fecerint. ponet igitur\npersonam patroni et philosophi consolatoris suscipiet; ita facile adulescenti,\nqui iam tantum in Academia profecerit, persuadebit,\nut se tamquam in somnis putet esse damnatum. sed uos me iocari\narbitramini. liquet deierare per omne diuinum nescire me prorsus,\nquomodo iste peccauerit, si quisquis id egerit quod probabile uidetur\nnon peccat, nisi forte in totum aliud esse dicunt errare, aliud peccare\nseque illis praeceptis egisse, ne erremus, peccare autem nihil\nmagnum esse duxisse.\nTaceo de homicidiis parricidiis sacrilegiis omnibusque\nomnino quae fieri aut cogitari possunt flagitiis ac facinoribus,\nquae paucis uerbis et, quod est grauius, apud sapientissimos\niudices defenduntur: nihil consensi et ideo non erraui; quomodo\nautem non facerem quod probabile uisum est? qui autem non\nputant ista probabiliter posse persuaderi, legant orationem\n\n\n\n\n\n\nCatilinae, qua patriae parricidium, quo uno continentur omnia scelera,\npersuasit. iam illud quis non ridet? ipsi dicunt nihil se in agendo\nsequi nisi probabile et quaerunt magnopere ueritatem, cum eis sit\nprobabile non posse inueniri. o mirum monstrum! sed hoc omittamus;\nminus id ad nos, minus ad uitae nostrae discrimen, minus\nad fortunarum periculum pertinet. illud est capitale, illud formidolosum,\nillud optimo cuique metuendum, quod nefas omne, si\nhaec ratio probabilis erit — cum probabile cuiquam uisum fuerit\nesse faciendum, tantum nulli quasi uero assentiatur — non\nsolum sine sceleris sed etiam sine erroris uituperatione committat.\nquid ergo? haec illi non uiderunt? immo sollertissime prudentissimeque\nuiderunt, nec mihi ullo pacto tantum adrogauerim, ut Marcum\nTullium aliqua ex parte sequar industria uigilantia ingenio\ndoctrina; cui tamen asserenti nihil scire posse hominem si hoc\nsolum diceretur: scio ita uideri mihi\\', unde id refelleret non haberet.\nQuid igitur placuit tantis uiris perpetuis et pertinacibus\ncontentionibus agere, ne in quemquam cadere ueri scientia\nuideretur? audite iam paulo attentius non quid sciam sed quid\nexistimem; hoc enim ad ultimum reseruabam, ut explicarem, si\npossem, quale mihi esse uideatur totum Academicorum consilium.\nPlato, uir sapientissimus et eruditissimus temporum suorum, qui\net ita locutus est. ut quaecumque diceret magna fierent, et ea\nlocutus est, ut quomodocumque diceret, parua non fierent, dicitur\npost mortem Socratis magistri sui, quem singulariter dilexerat, a\nPythagoreis etiam multa didicisse. Pythagoras autem Graeca\nphilosophia non contentus, quae tunc aut paene nulla erat aut\ncerte occultissima, postquam commotus Pherecydae cuiusdam\nSyri disputationibus immortalem esse animum credidit, multos\nsapientes etiam longe lateque peregrinatus audierat. igitur Plato\n\n\n\n\n\n\nadiciens lepori subtilitatique Socraticae, quam in moralibus habuit,\nnaturalium diuinarumque rerum peritiam, quam ab eis quos\nmemoraui diligenter acceperat, subiungensque quasi formatricem\nillarum partium iudicemque dialecticam. quae aut ipsa esset aut\nsine qua omnino sapientia esse non posset, perfectam dicitur\ncomposuisse philosophiae disciplinam, de qua nunc disserere\ntemporis non est. sat est enim ad id, quod uolo, Platonem sensisse\nduos esse mundos, unum intellegibilem. in quo ipsa ueritas habitaret,\nistum autem sensibilem, quem manifestum est nos uisu\ntactuque sentire; itaque illum uerum, hunc ueri similem et ad\nillius imaginem factum, et ideo de illo in ea quae se cognosceret\nanima uelut expoliri et quasi serenari ueritatem, de hoc autem\nin stultorum animis non scientiam sed opinionem posse generari:\nquidquid tamen ageretur in hoc mundo per eas uirtutes, quas\nciuiles uocabat, aliarum uerarum uirtutum similes, quae nisi\npaucis sapientibus ignotae essent, non posse nisi ueri simile nominari.\nHaec et alia huius modi mihi uidentur inter successores eius,\nquantum poterant, esse seruata et pro mysteriis custodita. non\nenim aut facile ista percipiuntur nisi ab eis, qui se ab omnibus uitiis\nmundantes in aliam quandam plus quam humanam consuetudinem\nuindicarint, aut non grauiter peccat, quisquis ea sciens quoslibet homines\ndocere uoluerit. itaque Zenonem principem Stoicorum, cum\niam quibusdam auditis et creditis in scholam relictam a Platone uenisset,\nquam tunc Polemo retinebat, suspectum habitum suspicor\nnec talem uisum, cui Platonica illa uelut sacrosancta decreta facile\nprodi committique deberent, priusquam dedidicisset ea ea, quae in illam\nscholam ab aliis accepta detulerat. moritur Polemo, succedit ei\nArcesilas, Zenonis quidem condiscipulus, sed sub Polemonis magisterio,\nquam ob rem cum Zeno sua quadam de mundo et maxime\n\n\n\n\nde anima, propter quam uera philosophia uigilat, sententia delectaretur\ndicens eam esse mortalem nec quicquam esse praeter hunc\nsensibilem mundum nihilque in eo agi nisi corpore — nam et deum\nipsum ignem putabat — prudentissime atque utilissime mihi uidetur\nArcesilas, cum illud late serperet malum, occultasse penitus Academiae\nsententiam et quasi aurum inueniendum quandoque posteris\nobruisse. quare cum in falsas opiniones ruere turba sit pronior et\nconsuetudine corporum omnia esse corporea facillime sed noxie\ncredatur, instituit uir acutissimus atque humanissimus dedocere\npotius quos patiebatur male doctos quam docere quos dociles non\narbitrabatur. inde illa omnia nata sunt, quae nouae Academiae\ntribuuntur, quia eorum necessitatem ueteres non habebant.\nQuodsi Zeno expergefactus esset aliquando et uidisset\nneque quicquam comprehendi posse nisi quale ipse definiebat\nneque tale aliquid in corporibus posse inueniri, quibus ille tribuebat\nomnia, olim prorsus hoc genus disputationum, quod magna necessitate\nflagrauerat, fuisset extinctum. sed Zeno imagine constantiae\ndeceptus, ut ipsis Academicis uidebatur nec mihi etiam non uidetur,\npertinax fuit fidesque illa corporum perniciosa, quoquo modo\npotuit, peruixit in Chrysippum, qui ei — nam maxime poterat —\nmagnas uires latius se diffundendi dabat, nisi ex illa parte Carneades\nacrior et uigilantior superioribus ceteris ita restitisset, ut mirer illam\nopinionem aliquid etiam postea ualuisse. namque Carneades primo\nillam uelut calumniandi impudentiam, qua uidebat Arcesilam non\nmediocriter infamatum, deposuit, ne contra omnia uelle dicere quasi\nostentationis causa uideretur, sed ipsos proprie sibi Stoicos atque\nChrysippum conuellendos euertendosque proposuit.\nDeinde cum undique premeretur, si nulli rei esset\nassensus, nihil acturum esse sapientem — o hominem mirum atque\nadeo non mirum! ab ipsis enim Platonis fontibus profluebat — attendit\nsapienter, quales illi actiones probarent, easque nescio quarum\n\n\n\n\n\n\nuerarum similes uidens id, quod in hoc mundo ad agendum sequeretur,\nueri simile nominauit. cui enim esset simile, et perite norat et\nprudenter tegebat idque etiam probabile appellabat. probat enim\nbene imaginem, quisquis eius intuetur exemplum. quomodo enim\napprobat sapiens aut quomodo simile sequitur ueri, cum ipsum uerum\nquod sit ignoret? ergo illi norant et approbabant falsa, in quibus imitationem\nlaudabilem rerum uerarum aduertebant. sed quia hoc tamquam\nprofanis nec fas nec facile erat ostendere, reliquerunt posteris\net quibus illo tempore potuerunt signum quoddam sententiae suae,\nillos autem bene dialecticos de uerbis mouere quaestionem insultantes\ninridentesque prohibebant. ob haec dicitur Carneades etiam tertiae\nAcademiae princeps atque auctor fuisse.\nDeinde in nostrum Tullium conflictio ista durauit iam\nplane saucia et ultimo spiritu Latinas litteras inflatura. nam nihil\nmihi uidetur inflatius quam tam multa copiosissime atque ornatissime\ndicere non ita sentientem. quibus tamen uentis faeneus ille Platonicus\nAntiochus satis, ut mihi uidetur, dissipatus atque dispersus est.\nnam Epicureorum greges in animis deliciosorum populorum aprica\nstabula posuerunt. quippe Antiochus, Philonis auditor, hominis,\nquantum arbitror, circumspectissimi, qui iam ueluti aperire cedentibus\nhostibus portas coeperat et ad Platonis auctoritatem Academiam\nlegesque reuocare — quamquam et Metrodorus id antea facere\ntemptauerat, qui primus dicitur esse confessus non directo placuisse\nAcademicis nihil posse conprehendi, sed necessario contra Stoicos\nhuius modi eos arma sumpsisse — igitur Antiochus, ut institueram\ndicere, auditis Philone Academico et Mnesarcho Stoico in Academiam\nueterem quasi uacuam defensoribus et quasi nullo hoste securam\nuelut adiutor et ciuis inrepserat nescio quid inferens mali de Stoicorum\ncineribus, quod Platonis adyta uiolaret. sed huic arreptis iterum\n\n\n\n\n\n\nillis armis et Philo restitit, donec moreretur, et omnes eius reliquias\nTullius noster oppressit se uiuo impatiens la befactari uel contaminari\nquidquid amauisset. adeo post illa tempora non longo interuallo\nomni peruicacia pertinaciaque demortua os illud Platonis. quod in\nphilosophia purgatissimum est et lucidissimum, dimotis nubibus\nerroris emicuit maxime in Plotino, qui Platonicus philosophus ita\neius similis iudicatus est, ut simul eos uixisse, tantum autem interest\ntemporis, ut in hoc ille reuixisse putandus sit.\nItaque nunc philosophos non fere uidemus nisi aut\nCynicos aut Peripateticos aut Platonicos, et Cynicos quidem, quia\neos uitae quaedam delectat libertas atque licentia. quod autem ad\neruditionem doctrinamque attinet et mores, quibus consulitur\nanimae, quia non defuerunt acutissimi et sollertissimi uiri, qui docerent\ndisputationibus suis Aristotelem ac Platonem ita sibi concinere,\nut imperitis minusque attentis dissentire uideantur, multis quidem\nsaeculis multisque contentionibus, sed tamen eliquata est, ut opinor,\nuna uerissimae philosophiae disciplina. non enim est ista huius\nmundi philosophia, quam sacra nostra meritissime detestantur, sed\nalterius intellegibilis. cui animas multiformibus erroris tenebris caecatas\net altissimis a corpore sordibus oblitas numquam ista ratio subtilissima\nreuocaret, nisi summus deus populari quadam clementia\ndiuini intellectus auctoritatem usque ad ipsum corpus humanum\ndeclinaret atque summitteret, cuius non solum praeceptis sed etiam\nfactis excitatae animae redire in semet ipsas et resipiscere patriam\netiam sine disputationum concertatione potuissent.\nHoc mihi de Academicis interim probabiliter, ut potui,\npersuasi. quod si falsum est, nihil ad me, cui satis est iam non arbitrari\nnon posse ab homine inueniri ueritatem. quisquis autem putat\nhoc sensisse Academicos, ipsum Ciceronem audiat. ait enim illis\nmorem fuisse occultandi sententiam suam nec eam cuiquam, nisi\n\n\n\n\n\n\nqui secum ad senectutem usque uixissent, aperire consuesse. quae\nsit autem ista, deus uiderit; eam tamen arbitror Platonis fuisse. sed\nut breuiter accipiatis omne propositum meum, quoquo modo se habeat\nhumana sapientia, eam me uideo nondum percepisse. sed cum\ntricensimum et tertium aetatis annum agam, non me arbitror desperare\ndebere eam me quandoque adepturum. contemptis tamen\nceteris omnibus, quae bona mortales putant, huic inuestigandae\ninseruire proposui. a quo me negotio quoniam rationes Academicorum\nnon leuiter deterrebant, satis, ut arbitror, contra eas ista\ndisputatione munitus sum. nulli autem dubium est gemino pondere\nnos impelli ad discendum auctoritatis atque rationis. mihi ergo certum\nest nusquam prorsus a Christi auctoritate discedere; non enim\nreperio ualentiorem. quod autem subtir:ssima ratione persequendum\nest - ita enim iam sum affectus, ut quid sit uerum non credendo\nsolum sed etiam intellegendo apprehendere impatienter desiderem\nâ€” apud Platonicos me interim, quod sacris nostris non repugnet,\nreperturum esse confido.\nHic postquam sermonis finem me fecisse aspexerunt, quamquam\niam erat nox et aliquid etiam lucerna inlata scriptum erat,\ntamen illi adulescentes intentissime exspectabant, utrum Alypius uel\nalio die se responsurum esse promitteret. tum ille: Nihil mihi aliquando,\ninquit, tam ex sententia prouenisse affirmare paratus sum,\nquam quod hodierna disputatione discedo superatus. nec istam meam\ntantum puto debere esse laetitiam. communicabo ergo eam uobiscum,\nconcertatores mei uel iudices nostri, quando quidem isto se pacto\na suis posteris uinci ipsi etiam fortasse Academici optarunt. quid\nenim nobis hoc sermonis lepore iucundius, quid sententiarum grauitate\nperpensius, quid beniuolentia promptius, quid doctrina peritius\nuideri aut exhiberi posset? prorsus nequaquam digne ammiraripossum,\nquod tam facete aspera, tam fortiter desperata, tam moderate\n\n\n\n\nconuicta, tam dilucide obscura tractata sunt. quare iam, socii mei,\nexspectationem uestram, qua me ad respondendum prouocabatis.\ncertiore spe mecum ad discendum conuertite. habemus ducem, qui\nnos in ipsa ueritatis arcana deo iam monstrante perducat.\nHic ego, cum illi puerili quodam studio, quod Alypius responsurus\nnon uidebatur, quasi fraudatos se uultu ostenderent:\nInuidetis, inquam arridens, laudibus meis ? sed quoniam de Alypii\nconstantia iam securus nihil eum timeo, ut uos quoque mihi gratias\nagatis, instruo uos aduersus illum, qui tantam intentionem uestrae\nexspectationis offendit. legite Academicos et, cum ibi uictorem\n— quid enim facilius ? — istarum nugarum Ciceronem inueneritis,\ncogatur iste a uobis hunc nostrum sermonem contra illa inuicta defendere.\nhanc tibi, Alypi, duram mercedem pro mea falsa laude restituo.\n— Hic cum arrisissent, finem tantae conflictionis — utrum firmissimum\nnescio — modestius tamen et citius, quam speraueram,\nfecimus.\nCum ergo reliquissem uel quae adeptus fueram in cupiditatibus\nhuius mundi uel quae adipisci uolebam et me ad Christianae\nuitae otium contulissem, nondum baptizatus contra Academicos uel\nde Academicis primum scripsi, ut argumenta eorum, quae multis\ningerunt ueri inueniendi desperationem et prohibent cuiquam rei\nadsentiri et omnino aliquid, tamquam manifestum certumque sit,\nadprobare sapientem, cum omnia eis uideantur obscura et incerta,\nab animo meo, quia me mouebant, quantis possem rationibus amouerem.\nquod miserante atque adiuuante domino factum est.\nSed in eisdem tribus libris meis non mihi placet totiens me appellare\nfortunam, quamuis non aliquam deam uoluerim hoc nomine\nintellegi, sed fortuitum rerum euentum uel in corporis nostri uel\nin externis bonis aut malis. unde et illa uerba sunt, quae nulla religio\ndicere prohibet: forte, forsan, forsitan, fortasse, fortuito, quod tamen\ntotum ad diuinam reuocandum est prouidentiam. hoc etiam ibi non\ntacui dicens: etenim fortasse, quae uulgo fortuna nominatur, occulto\nquodam ordine regitur, nihilque aliud in rebus casum uocamus, nisi\ncuius ratio et causa secreta est. dixi quidem hoc, uerum tamen paenitet\nme sic illic nominasse fortunam, cum uideam homines habere\nin pessima consuetudine, ubi dici debet: hoc deus uoluit, dicere:\nhoc uoluit fortuna. quod autem quodam loco dixi: ita conparat am\nest siue pro meritis nostris siue pro necessitate naturae, ut diuinum\nanimum mortalibus inhaerentem nequaquam philosophiae portus\naccipiat et cetera, aut nihil horum duorum dicendum fuit, quia etiam\nsic sensus posset esse integer, aut satis erat dicere: pro meritis\nnostris, sicut uerum est ex Adam tracta miseria, nec addere: siue\npro necessitate naturae, quando quidem naturae nostrae dura\n\n\n\n\nnecessitas merito praecedentis iniquitatis exorta est.\nitemque illic quod\ndixi: nihil omnino colendum esse totumque abiciendum quidquid\nmortalibus oculis cernitur, quidquid ullus sensus adtingit, addenda\nerant uerba, ut diceretur: quidquid mortalis corporis sensus adtingit;\nest enim sensus et mentis. sed eorum more tunc loquebar, qui sensum\nnon nisi corporis dicunt et sensibilia non nisi corporalia. itaque\nubicumque sic locutus sum, parum est ambiguitas euitata nisi apud\neos, quorum consuetudo est locutionis huius.\nitem dixi: quid\ncenses aliud esse beate uiuere nisi secundum id, quod in homine optimum\nest, uiuere ? et quid dixerim in homine esse optimum, paulo\npost explicans: quis, inquam, dubitauerit nihil esse aliud hominis\noptimum quam eam partem animi, cui dominanti obtemperare conuenit\ncetera, quaeque in homine sunt ? haec autem, ne aliam postules\ndefinitionem, mens aut ratio dici potest. hoc quidem uerum est —\nnam quantum adtinet ad hominis naturam, nihil est in eo melius\nquam mens et ratio — sed non secundum ipsam debet uiuere, qui\nbeate uult uiuere. alioquin secundum hominem uiuit, cum secundum\ndeum uiuendum sit, ut possit ad beatitudinem\nperuenire, propter quam consequendam non se ipsa debet esse\ncontenta, sed deo mens nostra subdenda est.\nitem respondens ei,\ncum quo disputabatur: hic plane, inquam, non erras; quod ut tibi\nomen sit ad reliqua, libenter optauerim. hoc licet non serio, sed ioco\ndictum sit, nollem tamen eo uerbo uti. omen quippe me legisse non\nrecolo siue in sacris litteris nostris siue in sermone cuiusquam\necclesiastici disputatoris, quamuis abominatio inde sit dicta, quae\nin diuinis libris adsidue reperitur.\nIn secundo autem libro prorsus inepta est et insulsa illa quasi\nfabula de philocalia et philosophia, quod sunt germanae et eodem\nparente procreatae. aut enim philocalia quae dicitur non nisi in\nnubis est et ob hoc philosophiae nulla ratione germana aut, si propterea\nest hoc nomen honorandum, quia latine interpretatum amorem\npulchritudinis significat et est uera ac summa sapientiae pulchritudo,\neadem ipsa est in rebus incorporalibus atque summis philocalia,\nquae philosophia, neque ullo modo sunt quasi sorores duae.\nalio loco, de animo cum agerem, dixi: securior rediturus in caelum.\n\\'iturus\\' autem quam \\'rediturus\\' dixissem securius propter eos, qui putant\nanimos humanos pro meritis peccatorum suorum de caelo lapsos\nseu deiectos in corpora ista detrudi. sed ego propterea non dubitaui\ndicere, quia ita dixi \\'incaelum\\', tamquam dicerem \\'addeum\\', qui eius\nest auctor et conditor, sicut beatus Cyprianus non cunctatus est\ndicere: nam cum corpus e terra, spiritum possideamus\ne caelo, ipsi terra et caelum sumus. et in\nlibro Ecclesiastae scriptum est: spiritus reuertatur ad\ndeum, qui dedit illum m. quod utique sic intellegendum est,\nut non resistatur apostolo dicenti nondum natos nihil egisse\nboniaut mali. sine controuersia ergo quaedam originalis regio\nbeatitudinis animi deus ipse est, qui cum non quidem de se ipso\ngenuit, sed de nulla re alia condidit, sicut condidit corpus e terra. nam\nquod adtinet ad eius originem, qua fit, ut sit in corpore, utrum\nde illo uno sit, qui primum creatus est, quando factus est\nhomo in animam uiuam, an similiter fiant singulis singuli,\nnec tunc sciebam nec adhuc scio.\nIn libro tertio: si quid mihi uideatur quaeris, inquam, in mente\narbitror esse summum hominis bonum.\nuerius dixissem: in deo; ipso\nenim mens fruitur, ut oeata sit, tamquam bono summo suo.\nnec\nillud mihi placet, quod dixi: liquet deierare per omne diuinum. item\nquod dixi de Academicis, quia nouerant uerum, cuius simile appellabant\nuerisimile, idque ipsum uerisimile appellaui falsum, quod\nadprobabant, duas ob causas non recte dictum est, uel quod falsum\nesset, quod aliquo modo esset simile alicuius ueri, quia in genere\nsuo et hoc uerum est, uel quod adprobabant ista falsa, quae uocabant\nuerisimilia, cum illi nihil adprobarent et adfirmarent nihil adprobare\nsapientem.\nsed quia hoc ipsum uerisimile etiam probabile\nnuncupabant, hinc factum est, ut de illis dicerem. laus quoque\nipsa, qua Platonem uel Platonicos seu Academicos philosophos\ntantum extuli, quantum inpios homines non oportuit, non inm? rito\n\n\n\n\nmihi displicuit, praesertim contra quorum errores magnos defendenda\nest Christiana doctrina.\nlliud etiam, quod in conparatione\nargumentorum Ciceronis, quibus in libris suis Academicis usus est,\nmeas nugas esse dixi, quibus illa argumenta certissima ratione refutaui,\nquamuis iocando dictum sit et magis ironia dicebatur, non debuit\ntamen dici.\n\nHoc opus sic incipit: 0 utinam, Romaniane, hominem sibi\naptum.\n"};
